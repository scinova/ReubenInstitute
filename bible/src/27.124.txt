שִׁ֥יר הַֽמַּעֲל֗וֹת לְדָ֫וִ֥ד {פ} לוּלֵ֣י יְ֭הוָה שֶׁהָ֣יָה לָ֑נוּ יֹאמַר־נָ֝א יִשְׂרָאֵֽל׃
לוּלֵ֣י יְ֭הוָה שֶׁהָ֣יָה לָ֑נוּ בְּק֖וּם עָלֵ֣ינוּ אָדָֽם׃
אֲ֭זַי חַיִּ֣ים בְּלָע֑וּנוּ בַּחֲר֖וֹת אַפָּ֣ם בָּֽנוּ׃
אֲ֭זַי הַמַּ֣יִם שְׁטָפ֑וּנוּ נַ֝חְלָה עָבַ֥ר עַל־נַפְשֵֽׁנוּ׃
אֲ֭זַי עָבַ֣ר עַל־נַפְשֵׁ֑נוּ הַ֝מַּ֗יִם הַזֵּידוֹנִֽים׃
בָּר֥וּךְ יְהוָ֑ה שֶׁלֹּ֥א נְתָנָ֥נוּ טֶ֝רֶף לְשִׁנֵּיהֶֽם׃
נַפְשֵׁ֗נוּ כְּצִפּ֥וֹר נִמְלְטָה֮ מִפַּ֪ח י֫וֹקְשִׁ֥ים הַפַּ֥ח נִשְׁבָּ֗ר וַאֲנַ֥חְנוּ נִמְלָֽטְנוּ׃
עֶ֭זְרֵנוּ בְּשֵׁ֣ם יְהוָ֑ה עֹ֝שֵׂ֗ה שָׁמַ֥יִם וָאָֽרֶץ׃{פ}
