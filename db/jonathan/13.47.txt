דַהֲוָה פִּתְגָם נְבוּאָה מִן קֳדָם יְיָ עִם יִרְמְיָה נְבִיָא עַל פְּלִשְׁתָּאֵי עַד לָא יֵיתֵי פַרְעֹה וְיִמְחֵי יַת יַתְבֵי עַזָה:
כִּדְנַן אֲמַר יְיָ הָא עַמְמַיָא אָתָן מִצִפּוּנָא וִיהוֹן כְּנַחַל מְגַבֵּר וְיִבְזוּן אַרְעָא וּמְלָאָהּ קִרְוַיָא וּדְיַתְבִין בְּהוֹן וִיצַוְחוּן בְּנֵי אֱנָשָׁא וִילֵילוּן כָּל יַתְבֵי אַרְעָא:
מִקַל מַפְסוּעִית פַּרְעַת גִבָּרוֹהִי מִזִיעַ לִרְתִיכוֹהִי אִתְרְגוּשַׁת גַלְגַלוֹהִי לָא מִתְפְּנָן אַבְהָן לְרַחָמָא עַל בְּנִין מֵאִתְרַשְׁלוֹת יְדִין:
עַל יוֹמָא דְאָתֵי לְמִבַּז יַת כָּל אַרְעָא פְּלִשְׁתָּאֵי לְשֵׁיצָאָה לְצוֹר וּלְצִידוֹן כָּל שְׁאַר סָעִיד אֲרֵי אַבֵּיז יְיָ יַת אֲרַע פְּלִשְׁתָּאֵי שְׁאַר נַגְוַת קַפּוּטְקָאֵי:
מְטַת פּוּרְעָנוּתָא לְיַתְבֵי עַזָה אִתְּבָר אַשְׁקְלָנָאֵי שְׁאַר תּוּקְפְהוֹן עַד אֵימָתַי תִתְהַמָמוּן:
וַי חַרְבָּא דִשְׁלִיחָא מִן קֳדָם יְיָ עַד אֵימָתַי לָא תְנוּחִין אִתְכַּנְשִׁי לְנִדְנָךְ לְבֵית זִמְנָא תְנוּחִין:
אֵיכְדֵין תְנוּחִין וַיָי פַּרֵיד עֲלָהּ עַל אַשְׁקְלוֹן וְעַל סְפַר יַמָא לְתַמָן מְזַמְנָהּ:
