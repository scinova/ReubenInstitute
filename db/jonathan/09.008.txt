וַהֲוָה בָּתַר כֵּן וּמְחָא דָוִד יַת פְּלִשְׁתָּאֵי וְתַבְּרִינוּן וּנְסִיב דָוִד יַת תִּקוּן אַמְתָא מִידָא דִפְלִשְׁתָּאֵי:
וּמְחָא יַת מוֹאֲבָאֵי וּמְשַׁח לְהוֹן בְּעַדְבָא רָמֵי יַתְהוֹן לְאַרְעָא וּמְשַׁח תְּרֵין חַבְלִין לְמִקְטַל וּמְלֵי חַבְלָא לַאֲחָאָה וַהֲווֹ מוֹאָבָא לְדָוִד לְעַבְדִין נַטְלֵי פְרָס:
וּמְחָא דָוִד יַת הַדַדְעֶזֶר בַּר רְחוֹב מַלְכָּא דְצוֹבָא כַּד אֲזַל לְאַשְׁנָאָה תְּחוּמֵיהּ בִּנְהַר פְּרָת:
וַאֲסַר דָוִד מִנֵיהּ אֲלַף וּשְׁבַע מְאָה פְּרָשִׁין וְעַשְׂרִין אַלְפִין גְבַר רַגְלִי וַעֲקַד דָוִד יַת כָּל רְתִיכַיָא וְאַשְׁאַר מִנְהוֹן מְאָה רְתִיכִין:
וַאֲתוֹ אֱנַשׁ אֲרַם דַמֶשֶׂק לְמִסְעֹד לַהֲדַדְעֶזֶר מַלְכָּא דְצוֹבָה וּמְחָא דָוִד בַּאֲרָם עַשְׂרִין וּתְרֵין אַלְפִין גַבְרָא:
וּמַנֵי דָוִד אִסְטַרְטִיגִין בַּאֲרַם דַמֶשֶׂק וַהֲווֹ אֱנַשׁ אֲרָם לְדָוִד לְעַבְדִין נַטְלֵי פְרָס וּפְרַק יְיָ יַת דָוִד בְּכָל אֲתַר דִי הֲלִיךְ:
וּנְסִיב דָוִד יַת שִׁלְטֵי דְדַהֲבָא דַהֲווֹ עַל עַבְדֵי הֲדַדְעֶזֶר וְאַיְתִינוּן לִירוּשְׁלֵם:
וּמִבֶּטַח וּמִבֵּרוֹתַי קִרְוֵי הֲדַדְעֶזֶר נְסִיב מַלְכָּא דָוִד נְחָשָׁא סַגִי לַחֲדָא:
וּשְׁמַע תּוֹעִי מַלְכָּא דַחֲמָת אֲרֵי מְחָא דָוִד יַת כָּל מַשִׁרְיַת הֲדַדְעֶזֶר:
וּשְׁלַח תּוֹעִי יַת יוֹרָם בְּרֵיהּ לְוַת מַלְכָּא דָוִד לְמִשְׁאַל לֵיהּ לִשְׁלָם וּלְבָרְכוּתֵיהּ עַל דְאַגִיחַ קְרָבָא בַּהֲדַדְעֶזֶר וְקַטְלֵיהּ אֲרֵי גְבַר עָבֵיד קְרָבִין עִם תּוֹעִי הֲוָה הֲדַדְעֶזֶר וְעִמֵיהּ הֲווֹ מָנֵי כַסְפָּא וּמָנֵי דַהֲבָא וּמָנֵי נְחָשָׁא:
אַף יַתְהוֹן אַקְדִישׁ מַלְכָּא דָוִד קֳדָם יְיָ עִם כַּסְפָּא וְדַהֲבָא דִי אַקְדִישׁ מִכָּל עַמְמַיָא דִי כַבֵּשׁ:
מֵאֲרָם וּמִמוֹאָב וּמִבְּנֵי עַמוֹן וּמִפְּלִשְׁתָּאֵי וּמֵעֲמַלְקָאֵי וּמִבִּיזַת הֲדַדְעֶזֶר בַּר רְחוֹב מַלְכָּא דְצוֹבָה:
וּכְנַשׁ דָוִד מַשִׁרְיַן כַּד תַּב מִלְמִמְחֵי יַת אֲרָם בְּגֵיא מֶלַח תַּמְנַת עֲסַר אַלְפִין:
וּמַנֵי בֶאֱדוֹם אִסְטַרְטִיגִין בְּכָל אֱדוֹם מַנֵי אִסְטַרְטִיגִין וַהֲווֹ כָל אֱדוֹם עַבְדִין לְדָוִד וּפְרַק יְיָ יַת דָוִד בְכָל אֲתַר דִי הֲלִיךְ:
וּמְלַךְ דָוִד עַל כָּל יִשְׂרָאֵל וַהֲוָה דָוִד עָבֵיד דִין דִקְשׁוֹט וְזָכוּ לְכָל עַמֵיהּ:
וְיוֹאָב בַּר צְרוּיָה מְמַנָא עַל חֵילָא וִיהוֹשָׁפָט בַּר אֲחִילוּד מְמַנָא עַל דָכְרָנַיָא:
וְצָדוֹק בַּר אֲחִיטוּב וַאֲחִימֶלֶךְ בַּר אֶבְיָתָר כַּהֲנַיָא וּשְׂרָיָה סַפְרָא:
וּבְנָיָהוּ בַּר יְהוֹיָדָע מְמַנָא עַל קַשְׁתַּיָא וְעַל קַלְעֲיָא וּבְנֵי דָוִד רַבְרְבִין הֲווֹ:
