וַי אַרְעָא דְאָתָן לָהּ בִּסְפִינָן מֵאַרְעָא רְחִיקָא וְקִלְעֵיהוֹן פְּרִיסָן כְּנִשְׁרָא דְטָאִיס בְּכַנְפוֹהִי דְמֵעִבַּר לְנַהֲרֵי הוֹדוּ:
דִמְשַׁלַח בְּיַמָא אִזְגַדִין וּבִדְגוּגִין עַל אַפֵּי מַיָא אֱזִילוּ אִזְגַדִין קַלִילִין לְוַת עַמָא אֲנִיסָא וּבְזִיזָא לְוַת עַמָא דִתְקַיף מִבְּכֵין וּלְהַלָא עַמָא אֲנִיסָא וּבְזִיזָא דְבָזוּ עַמְמַיָא אַרְעֵיהּ:
כָּל דְיָתְבִין בְּתֵבֵל וּדְשָׁרָן בְּאַרְעָא כְּמִזְקַף אָתָא עַל טוּרַיָא תֶחְזוּן אָתָא וּכְמִתְקַע שׁוֹפָרָא תִּשְׁמְעוּן פוּרְקַן:
אֲרֵי כִדְנַן אֲמַר יְיָ לִי אַנִיחַ לְעַמִי יִשְׂרָאֵל וְאַשְׁקֵיט לְהוֹן וְאֶתְרְעִי מִמְדוֹר קוּדְשִׁי לְאוֹטָבָא לְהוֹן בִּרְכָן וְנַחֲמָן אַיְתִי לְהוֹן בִּפְרִיעַ כִּשְׁחִין פָּצִיחַ עַל שֶׁמֶשׁ כַּעֲנָן טַל בִּשְׁחִין חֲצַד:
אֲרֵי עַד לָא יִמְטֵי זְמַן חַצְדָא אִלָנָא לְאַפְרָחָא וּבִסְרָא מִנֵהּ סְמָדָר וְיִקְטוֹל שִׁלְטוֹנֵי עַמְמַיָא בְּחַרְבָּא וְיַת תַּקִיפֵיהוֹן יַעְדֵי וְיֶעְבַּר:
יִשְׁתַּבְּקוּן כַּחֲדָא לְעוֹפָא דְטוּרַיָא וְלִבְעִירָא דְאַרְעָא בְּקַיְטָא יְהֵי שָׁרֵי עֲלוֹהִי כָּל עוֹפָא דִשְׁמַיָא וְכָל בְּעִירָא דְאַרְעָא עֲלוֹהִי יַעַבְּרוּן סִתְוָא:
בְּעִדָנָא הַהִיא יַיְתִינֵיהּ בְּתוּקְרַבְתָּא לִקֳדָם יְיָ צְבָאוֹת לְעַמָא אֲנֵיסָא וּבְזִיזָאוּ לְוַת עַמָא דְיִתְקֵף מִבְּכֵן וּלְהַלָא עַמָא אֲנִיסָא וּבָזִיזָא דְבַזוּ עַמְמַיָא אַרְעֵהּ לְאַתְרָא דְאִתְקְרֵי שְׁמָא דַייָ צְבָאוֹת דִשְׁכִנְתֵּהּ בְּטוּרָא דְצִיוֹן:
