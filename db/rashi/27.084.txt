
מה ידידות משכנותיך. כמה אהובות וחביבות משכנותיך:
נכספה. נחמדה: כלתה. נתאותה כמו (שמואל ב י״ג:ל״ט) ותכל דוד המלך לצאת אל אבשלום: לחצרות ה'. כי חרבו ועל הגלות אמרה: לבי ובשרי ירננו. יתפללו על זאת:
גם צפור מצאה בית. בחרבנו קננו בו הצפרים, ומדרש אגדה בבניינו מדבר והצפור היא כנסת ישראל: אשר שתה. שמה:
אשרי. מי שיגיע עוד לישב בביתך ועוד יהללוך בתוכו:
עוז לו בך. אשר שם אותך עוז מבטחו: מסלות בלבבם. מחשב בלבו מסלות דרכיו ליישר את דרכו:
עוברי בעמק הבכא. אותם העוברים על דתך והנם בעומקה של גיהנם בבכי ויללה: מעין ישיתוהו. בדמעות עיניהם: גם ברכות יעטה מורה. מברכים ומודים לשמו ואומרים יפה דן אותנו ואמת דינו וברכות יעטה לנו המורים אותנו ללכת בדרך הטוב ולא שמענו לו:
ילכו מחיל אל חיל. אותם הנזכרים למעלה יושבי ביתך אשר מסילות בלבבם: מחיל אל חיל. מבית המדרש לב"ה ויראה צבאם וחילם אל הקב"ה בציון:
שמעה תפלתי. לבנות ביתך:
מגננו. הוא בית המקדש המגין עלינו: והבט פני. (דוד) משיחך והסתכל בחסדיו ובטרחו אשר טרח וייגע על בנינו:
כי טוב יום. אחד בחצריך ולמחר ימות מלחיות אלף שנים במקום אחר: בחרתי הסתופף. על הסף ועל המזוזות לשקוד: מדור באהלי רשע. מלהיות דר בשלוה באהלי עשו הרשע להדבק בהם:
כי שמש ומגן. יש לפתור שמש כמשמעו, ומדרש תהלים פותרו ל' שיני חומה: 