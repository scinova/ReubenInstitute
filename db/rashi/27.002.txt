למה רגשו גוים. רבותינו דרשו את הענין על מלך המשיח ולפי משמעו יהיה נכון לפותרו על דוד עצמו כעין שנאמר: "וישמעו פלשתים כי משחו ישראל את דוד למלך עליהם ויקבצו פלשתים את מחניהם ונפלו בידו" (שמואל ב ה יז), ועליהם אמר 'למה רגשו גוים ונתקבצו כולם': ולאומים יהגו. בלבם ריק: ולאומים. מנחם פתר לאומים ואומים וגוים כלם קרובי ענין:
יתיצבו מלכי ארץ ורוזנים נוסדו יחד. וגו. ורוזנים 'שיניורש' בלעז: נוסדו. לשון סוד 'פורקונשילרווט' בלעז ומה היא העצה:
ננתקה את מוסרותימו. 'דישרונפרוימש לויקוראנגלש' בלעז, אלו רצועות שקושרין העול בהם: עבותימו. 'לויקורדוש' בלעז:
ישחק ילעג ידבר. לשון הוה הם משמשין:
אז ידבר אלימו. כמו עליהם ומה הוא הדבור:
ואני נסכתי מלכי. למה רגשתם ואנכי מניתי לי את זה לנסוך ולמלוך על ציון הר קדשי:
אספרה אל חוק. אמר דוד חוק קצוב הוא ומקבל עלי לספר זאת ולהודיע: יהוה אמר אלי. על ידי נתן וגד ושמואל: בני אתה. ראש לישראל הקרוין בתורה בני בכורי והם יתקיימו על ידך כמו שנאמר באבנר: כה אמר ה׳ "ביד דוד עבדי אושיע את עמי ישראל" (שמואל ב ג יח), ובשבילם אתה לפני כבן שכולם תלויין בך: אני היום. שהמלכתיך עליהם: ילדתיך. להיות קרוי בני וחביב עלי כבן בשבילם כמו שנאמר "וידע דוד כי הכינו ה׳ למלך על ישראל וכי נשאת מלכותו בעבור עמו ישראל" (דברי הימים א יד ב), ומצינו במלכי ישראל החביבין לפניו שקרוין בנים כמו שנאמר בשלמה "הוא יהיה לי לבן ואני אהיה לו לאב" (שמואל ה כז ?) ועוד מצינו בדוד במזמור פט הוא יקראני אבי אתה אלי וצור ישועתי:
שאל ממני. התפלל אלי בכל עת שאתה בא להלחם באויביך:
תרועם. תרוצצם: בשבט ברזל. היא החרב: תנפצם. תשברם והוא לומר נפוץ בכל המקרא חרס המשובר לשברים דקים:
ועתה מלכים השכילו. נביאי ישראל אנשי רחמים ומוכיחים אומות העולם לסור מרעתם שהקדוש ברוך הוא פושט יד לרשעים ולצדיקים:
וגילו ברעדה. כשתבוא אותה רעדה שכתוב בה "אחזה רעדה חנפים תגילו ותשמחו אם עבדתם את יהוה" (ישעיהו לג יד):
נשקו בר. זרזו עצמכם בבר לב (נ"א) נשקו בר ארנישמנט בלעז, ומנחם פתר אותו ל' תאוה כמו (בראשית ג׳:ט״ז) ואל אישך תשוקתך: פן יאנף. פן יקצוף: ותאבדו דרך. כענין שנאמר ודרך רשעים תאבד (לעיל א): כי יבער כמעט אפו. כי ברגע מועט יבער אפו עליכם פתאום ואותה שעה אשרי כל חוסי בו יהיו ניכרים אשורי החוסים בו: