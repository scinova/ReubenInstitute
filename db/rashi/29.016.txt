

(מענה איוב): ימריצך. ישערך פיך לחשוב דברים נמרצים על אופניהם:
ככם אדברה. ככם אני יודע לקנתר: לו יש נפשכם. ביסורין תחת נפשי גם אני הייתי מחבר עליכם במילין ומניע עליכם ראשי בצעקתכם ומאמץ אתכם במו פי לאמר החרישו התאמצו ועמדו ביסוריכ' כאשר אתם תאמרו אלי:
וניד שפתי. שאני נד וקובל עתה וצועק אז יחשוך ולא אזעוק ולא אנוד עוד, אבל עתה:
אם אדברה. וגו':
השימות. לשון שתיקה כמו אשתומם וכמו שומו שמים (ירמיהו ב׳:י״ב) שתקו והתמהו:
ותקמטני לעד היה. הקמטתני והקדרתני בשביל עד שהיה לעד על עוני להשטינני:
צרי. השטן הוא הצר: ילטוש. יחדד כמו לוטש כל חורש וגומר (בראשית ד):
פערו עלי בפיהם. פתחו כמו ופערה פיה (ישעיה ה): יתמלאון. יתאספון והרבה לו דומין במקרא קראו אחריך מלא (ירמיה ה) אשר יקראו עליו מלא רועים (ישעיהו ל״א:ד׳) ואינו משתנה מלשונו כי כל מילוי נאסף הוא:
יסגירני אל אל עויל. הסגירני הקב"ה אל אויל לץ עולל ללוץ בי: ועל ידי רשעים ירטני. רטיית תנחומיו ורפואתי מסר לרשעים שאינן אלא מקניטים, ד"א ירטני כמו ירצני לשון רצוי ותנחומים:
ויפרפרני. אותו עויל ל' פירורין: ויפצפצני. לשון נשבר לשברים הרבה בחבטה רבה כמו ונפצתם איש אל אחיו (ירמיה יד) ונפץ עולליך אל הסלע (תהלים קלז):
רביו. מורה חציו כמו רובה קשת (בראשית כא): מררתי. מרה שלי:

גלדי. מכה יבשה והעלאת גלד ול' משנה (ר"ה כ"ז) והעמידו על גלדו: ועוללי. ולכלכתי וגנותי כמו ויתעללו בה (שופטים י״ט:כ״ה) ל' בזיון וגנאי וכמו עוללה לנפשי (איכה ג): קרני. זיוי לשון וקרנים מידו לו (חבקוק ג׳:ד׳):
חמרמרו. נקמטו כמו נחמרו בני מיעיה בל' משנה (חולין י) וכן מעי חמרמרו (איכה א): צלמות. שחשכו מחמת בכי ודמע':
ותפלתי זכה. לא קיללתי חבירי ולא פיללתי לו רעה:
ואל יהי מקום. בארץ להבליע בו צעקתי כי לשמים תעלה:
הנה בשמים עדי. יוצרי היודע דרכי:
דלפה. דומעת וזולפת דמעה ל' דילוף:
ויוכח לגבר. והלואי יעשה לי זאת שיתן לי מקום להתווכח גבר עם אלוה להשוות שני הריבים ריב גבר עם קונו וריב בין אדם לרעהו:
כי שנות וגו'. הקצובים מספר לימי חיי: יאתיו. יגיעו, ואז ארח לא אשוב אהלך: