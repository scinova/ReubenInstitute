וההרים הרי נחושת. סי' על חוזק מלכיות הללו הבא להם מבין שני ההרים שהוא קשה ואמיץ שאלו ד' מרכבות שלוחי הקב"ה לתת ממשלת לד' מלכיות בבל ומדי יון ואדום:
סוסים אדומים. הם שהרכיבו את בבל שהיא אדומה כמו שכתוב אנת הוא ראשה די דהבא (דניאל ב׳:ל״ח): שחורים. להרכיב את מדי שהשחירה את פניהם של ישראל בימי המן:
לבנים. להרכיב את פרס שבנה את הבית: ברודים. המה מנומרים להרכיב את יון שעינו את ישראל במיני גזרות משונות זו מזה: אמוצים. להרכיב ישמעאל (ס"א אדום) ולא ידעתי מהו ל' אמוצים ויונתן תרגם קטמנין:

אלה ארבע רוחות השמים. שרי העכו"ם מלכיות הקדמוניות המושלות בד' רוחות השמים: יוצאות מהתיצב וגו'. באו לפניו ונתן להם רשות מפיו למשול:
אשר בה הסוסים השחורים יוצאים אל ארץ צפון. להרכיב את מדי ועל האדומים לא כתב יוצאים שכבר כלתה לה ממשלת בבל: והלבנים יצאו אל אחריהם. להרכיב את פרס שתיהן בצפון ומשלו על בבל: והברודים יצאו אל ארץ התימן. להרכיב את יון ויטלו המלוכ' מיד פרס ובפתרונו לרב סעדיה בדניאל ראיתי מלך הנגב הוא מלך יון:
והאמוצים יצאו ויבקשו. מלפניו שיהא אורך גדול לממשלתם ללכת בכל הארץ: ויאמר לכו התהלכו בארץ. נתן להם רשות למשול ממשל רב והוא מלכות אדום:
ראה היוצאים אל ארץ צפון. להרכיב מדי ופרס: הניחו את רוחי. שככו את חמתי בבבל שהשחיתו את בלשצר וזרעו של נבוכדנצר הוא שאמר (ישעיהו מ״ח:י״ד) ה' אהבו ויעשה חפצו בבבל וגו':

לקוח מאת הגולה מחלדי וגו',: אשר באו מבבל. כל האנשים האלה:

צמח שמו. הוא זרובבל האמור למעלה הנני מביא את עבדי צמח ועל שם שצמחה גדולתו מעט מעט ויש פותרים אותו במלך המשיח אבל כל הענין הזה מדבר בבית שני: ומתחתיו יצמח. מזרע המלוכה:
והוא ישא הוד. הוד נשיאות: וישב. כהן גדול על כסא הכהונה: ועצת שלום וגו'. הנשיא והכהן יאהבו זה את זה:
והעטרות תהיה לחלם וגו'. מקרא מסורס הוא והעטרות תהיינה בהיכל ה' לזכרון טוב לחלם ולטוביה אשר התנדבו הכסף והזהב ואותן עטרות היו תלויות בחלונות בגובה ההיכל כמו ששנינו במסכת מדות. חלם הוא חלדי:
והיה אם שמוע. והיה לכם הדבר הזה אם שמוע תשמעו וגו': 