פרק. גזל שמפרקו מיד בעליו: לא ימיש טרף. מתוכה תמיד:
קול שוט. להכות סוסים היה נשמע בה תמיד: וקול רעש. אופני מרכבות: וסוס דוהר. דולג ומקפץ וכן מדהרות דהרות אביריו (שופטים ה׳:כ״ב):
ולהב חרב. רולימל"א בלע"ז כי סכין וחרב קרוי להב כמו (שם ד) ויבא הנצב אחר הלהב: וברק חנית. חנית מרוטה ומברקת אור יוצא ממנה פלנדו"ר בלע"ז: וכובד פגר. היו מרבים פגרים ולא היה חשבון לגויות נבילותיה המושלכות בה עד שהיו העוברי' נכשלים בגויות הפגרים:
מרוב זנוני זונה. מרוב חנופות עיר שהיו יודעי' לפתות לב מלכי הארץ להתחבר עמם וסוף היו כובשי' אותם תחתיה':
שוליך. הם שפולי בגדי האשה: מערך. גלויך כמו (מיכה א) עריה בשת:
שקוצים. בגדים צואים המנוולים אותך לפי הענין שדימה אותה לזונה דבר הכתוב: כראי. כזבל לשון והסיר את מוראתו בנוצתה (ויקרא א׳:ט״ז):
ידוד ממך. יתרחק ממך:
התיטבי מנוא אמון. ומה תבטחי בעשרך ובגבורתך וכי גדולה את מנוא היא אלכסנדרי' של מצרים אמון לשון פדגוג מנוא הגדולה שהיתה אומנת מלכי מצרים דמרבי בה מלכו: אשר חיל ים. אשר היה הים לה לחיל ולחומה שורא ובר שורא:
כוש עצמה. כושים היו לה לחוזק: פוט ולובים היו בעזרתך. והפוטים והלובים אשר היו בעזרתך גם הם היו בחילה:
גם היא לגולה הלכה. אף היא הלכה בגולה אעפ"כ גדולתה לא עמדה לפני נבוכדנצר: רתקו. נכבלו לשון רתוקות כסף (ישעיה מ) עשה הרתוק (יחזקאל ז) שלשלות: בזיקים. שלשלאות:
גם את. אף לפי גדולתך תשכרי כמותה בכוס התרעלה ותהיה נעלמה:
כל מבצריך תאנים עם בכורים. כל ערי מבצריך יהיו נוחים ליכבש ולבוז מה שבתוכה כאילני תאנים וכשהן עם בכורות מבושלת שבהם שכשמניעים האילן נופלים הבכורים לתוך פי האוכלים: תאנים. אילני תאנים: אם ינועו. אשר אם ינועו ביד אדם בחזקה:

מי מצור שאבי לך. עיר שבאים לצור עליה אוספים להם בני העיר מים רבים לתוכה בתוך חביות לשתות בימי המצור כשאין בתוכה בורות: באי בטיט ורמסי. אותו לעשות ממנו לבינים כדי לחזק בו בדקי החומות: החזיקי מלבן. אחזי בידך המלבן העשוי לדפוס הלבינים ללבון בתוכה:
התכבד. במטאטי השמיד: כילק. הגומר ומכלה כל ירק השדה ויש פותרין התכבד כילק תתכסי בכובד גייסות כילק והתכבדי לשון עם כבד:
ילק פשט ויעוף. יהיו קלים לצאת בסחורה כילק שפושט ועוף:
מנזריך. שריך והמ"ם יסוד ושורש בתיבה כמ"ם של משמרתך ושל משמעתך ושל מנעליך ופעמים שהיא נופלת ממנה כמו נזיר אחיו (בראשית מט), וכן נזיריה שריה (איכה ד): וטפסריך. הממונים שלך: כגוב גובי. כחיילי גובאי גובי, קומלנגשטדי"ץ בלע"ז: החונים בגדרות ביום קרה. כן דרך הארבה והזבוב החסיל והילק בעת הקור נדבקים בכתלים וכשיבא חום הן נודדים משם והולכים להם כך יגלו כל עמך: ונודד. ומטלטל: ולא נודע מקומו אים. איפה הם ואנה הלכו:
נמו רועיך. ל' תנומה: ישכנו. אין יכולים לקום: נפושו. כמו נפוצו וכל האותיות היוצאת ממוצא אחד מתחלפות זו בזו זי"ן שי"ן סמ"ך צד"י כולן יוצאין מסוף הלשון ושולי השניים:
אין כהה לשברך. אין מיצר על שברך כי הכל שמחים, כהה ל' דבר עמום: תקעו כף. לשמוח: