וַיְדַבֵּר אֱלֹהִים. אֵין 'אֱלֹהִים' אֶלָּא דַּיָּן. וְכֵן הוּא אוֹמֵר: "אֱלֹהִים לֹא תְקַלֵּל" (שמות כב כז), וְתַרְגּוּמוֹ 'דַּיָּנָא'. לְפִי שֶׁיֵּשׁ פָּרָשִׁיּוֹת בַּתּוֹרָה, שֶׁאִם עֲשָׂאָן אָדָם - מְקַבֵּל שָׂכָר, וְאִם לָאו - אֵינוֹ מְקַבֵּל עֲלֵיהֶם פֻּרְעָנוּת. יָכוֹל אַף עֲשֶׂרֶת הַדִּבְּרוֹת כֵּן? תַּלְמוּד לוֹמַר: "וַיְדַבֵּר אֱלֹהִים" – דַּיָּן לְהִפָּרַע (מכילתא מסכתא דבחודש ד). אֵת כָּל־הַדְּבָרִים הָאֵלֶּה. מְלַמֵּד שֶׁאָמַר הַקָּדוֹשׁ בָּרוּךְ הוּא עֲשֶׂרֶת הַדִּבְּרוֹת בְּדִבּוּר אֶחָד, מַה שֶּׁאִי אֶפְשָׁר לְאָדָם לוֹמַר כֵּן. אִם כֵּן, מַה תַּלְמוּד לוֹמַר עוֹד "אָנֹכִי" וְ"לֹא יִהְיֶה לְךָ"? שֶׁחָזַר וּפֵרֵשׁ עַל כָּל דִּבּוּר וְדִבּוּר בִּפְנֵי עַצְמוֹ (שם). לֵאמֹר. מְלַמֵּד שֶׁהָיוּ עוֹנִין עַל הֵן - הֵן, וְעַל לָאו - לָאו (שם).
אֲשֶׁר הוֹצֵאתִיךָ מֵאֶרֶץ מִצְרַיִם. כְּדַאי הִיא הַהוֹצָאָה, שֶׁתִּהְיוּ מְשֻׁעְבָּדִים לִי. דָּבָר אַחֵר: לְפִי שֶׁנִּגְלָה בַיָּם כְּגִבּוֹר מִלְחָמָה וְנִגְלָה כָּאן כְּזָקֵן מָלֵא רַחֲמִים, שֶׁנֶּאֱמַר "וְתַחַת רַגְלָיו כְּמַעֲשֵׂה לִבְנַת הַסַּפִּיר" (שמות כד י), זוֹ הָיְתָה לְפָנָיו בִּשְׁעַת הַשִּׁעְבּוּד, "וּכְעֶצֶם הַשָּׁמַיִם", מִשֶּׁנִּגְאֲלוּ – הוֹאִיל וַאֲנִי מִשְׁתַּנֶּה בְמַרְאוֹת, אַל תֹּאמְרוּ שְׁתֵּי רָשׁוּיוֹת הֵן, 'אָנֹכִי הוּא אֲשֶׁר הוֹצֵאתִיךָ מִמִּצְרַיִם וְעַל הַיָּם' (מכילתא דבחודש ה). דָּבָר אַחֵר: לְפִי שֶׁהָיוּ שוֹמְעִין קוֹלוֹת הַרְבֵּה, שֶׁנֶּאֱמַר "אֶת הַקּוֹלֹת" (שמות כ יד) – קוֹלוֹת בָּאִין מֵאַרְבַּע רוּחוֹת, וּמִן הַשָּׁמַיִם, וּמִן הָאָרֶץ – אַל תֹּאמְרוּ רָשׁוּיוֹת הַרְבֵּה הֵן. וְלָמָה אָמַר לְשׁוֹן יָחִיד, 'אֱלֹהֶיךָ'? לִתֵּן פִּתְחוֹן פֶּה לְמֹשֶׁה לְלַמֵּד סָנֵגוֹרְיָא בְּמַעֲשֵׂה הָעֵגֶל, וְזֶה שֶׁאָמַר "לָמָה יהוה יֶחֱרֶה אַפְּךָ בְּעַמֶּךָ" (שמות לב יא) – לֹא לָהֶם צִוִּיתָ "לֹא יִהְיֶה לָכֶם אֱלֹהִים אֲחֵרִים", אֶלָּא לִי לְבַדִּי (שמות רבה). מִבֵּית עֲבָדִים. מִבֵּית פַּרְעֹה שֶׁהֱיִיתֶם עֲבָדִים לוֹ, אוֹ אֵינוֹ אוֹמֵר אֶלָּא מִבֵּית עֲבָדִים שֶׁהָיוּ עֲבָדִים לַעֲבָדִים? תַּלְמוּד לוֹמַר: "וַיִּפְדְּךָ מִבֵּית עֲבָדִים מִיַּד פַּרְעֹה מֶלֶךְ מִצְרָיִם" (דברים ז ח), אֱמֹר מֵעַתָּה: עֲבָדִים לַמֶּלֶךְ הָיוּ וְלֹא עֲבָדִים לַעֲבָדִים (מכילתא).
לֹא־יִהְיֶה־לְךָ. לָמָּה נֶאֱמַר? לְפִי שֶׁנֶּאֱמַר "לֹא תַעֲשֶׂה לְךָ", אֵין לִי אֶלָּא שֶׁלֹּא יַעֲשֶׂה. הֶעָשׂוּי כְּבָר, מִנַּיִן שֶׁלֹּא יְקַיֵּם? תַּלְמוּד לוֹמַר: "לֹא יִהְיֶה לְךָ" (מכילתא דבחודש ו). אֱלֹהִים אֲחֵרִים. שֶׁאֵינָן אֱלוֹהוּת, אֶלָּא אֲחֵרִים עֲשָׂאוּם אֱלֹהִים עֲלֵיהֶם. וְלֹא יִתָּכֵן לְפָרֵשׁ אֱלֹהִים אֲחֵרִים זוּלָתִי, שֶׁגְּנַאי כְּלַפֵּי מַעְלָה לִקְרֹאותָם אֱלוֹהוּת אֶצְלוֹ. דָּבָר אַחֵר: "אֱלֹהִים אֲחֵרִים" - שֶׁהֵם אֲחֵרִים לְעוֹבְדֵיהֶם, צוֹעֲקִים אֲלֵיהֶם וְאֵינָן עוֹנִין אוֹתָם, וְדוֹמֶה כְּאִלּוּ הוּא אַחֵר שֶׁאֵינוֹ מַכִּירוֹ מֵעוֹלָם. עַל־פָּנַָי. כָּל זְמַן שֶׁאֲנִי קַיָּם, שֶׁלֹּא תֹאמַר 'לֹא נִצְטַוּוּ עַל עֲבוֹדָה זָרָה אֶלָּא אוֹתוֹ הַדּוֹר' (מכילתא).
פֶסֶל. עַל שֵׁם שֶׁנִּפְסָל. וְכָל־תְּמוּנָה. תְּמוּנַת דָּבָר "אֲשֶׁר בַּשָּׁמַיִם".
אֵל קַנָּא. מְקַנֵּא לִפָּרַע וְאֵינוֹ עוֹבֵר עַל מִדָּתוֹ לִמְחֹל עַל עֲבוֹדַת אֱלִילִים (מכילתא דבחודש ו). כָּל לְשׁוֹן 'קַנָּא' - 'אֶינְפְּרֶינְמֶינְט' בְּלַעַז - נוֹתֵן לֵב לִפָּרַע. לְשֹׂנְאָי. כְּתַרְגּוּמוֹ, כְּשֶׁאוֹחֲזִין מַעֲשֵׂה אֲבוֹתֵיהֶם בִּידֵיהֶם (סנהדרין כז ב).
וְעֹשֶׂה חֶסֶד. שֶׁאָדָם עוֹשֶׂה, לְשַׁלֵּם שָׂכָר עַד לְאַלְפַּיִם דוֹר. נִמְצֵאת מִדָּה טוֹבָה יְתֵרָה עַל מִדַּת פֻּרְעָנוּת אַחַת עַל חֲמֵשׁ מֵאוֹת, שֶׁזּוֹ לְאַרְבָּעָה דּוֹרוֹת, וְזוֹ לַאֲלָפִים (תוספתא סוטה ד א).
לַשָּׁוְא. חִנָּם, לַהֶבֶל (הַשֵּׁנִי לְשׁוֹן שֶׁקֶר, כְּתַרְגּוּמוֹ) כְּמָה דְתֵימַר: 'אֵי זֶהוּ שְׁבוּעַת שָׁוְא'? נִשְׁבַּע לְשַׁנּוֹת אֶת הַיָּדוּעַ – עַל עַמּוּד שֶׁל אֶבֶן שֶׁהוּא שֶׁל זָהָב (הָרִאשׁוֹן לְשׁוֹן 'מָגֵן', כְּתַרְגּוּמוֹ) זֶה הַנִּשְׁבָּע לְחִנָּם וּלְהַבֵּל, עַל שֶׁל עֵץ - עֵץ, וְעַל אֶבֶן - אֶבֶן (שבועות כט א).
זָכוֹר. "זָכוֹר" וְ"שָׁמוֹר" - בְּדִבּוּר אֶחָד נֶאֶמְרוּ, וְכֵן "מְחַלְלֶיהָ מוֹת יוּמָת" (שמות לא יד), "וּבְיוֹם הַשַּׁבָּת שְׁנֵי כְבָשִׂים" (במדבר כח ט); וְכֵן לֹא תִלְבַּשׁ שַׁעַטְנֵז, "גְּדִלִים תַּעֲשֶׂה לָּךְ" (דברים כב יא). וְכֵן "עֶרְוַת אֵשֶׁת אָחִיךָ" (ויקרא יח טז), "יְבָמָהּ יָבֹא עָלֶיהָ" (דברים כה ה). הוּא שֶׁנֶּאֱמַר: "אַחַת דִּבֶּר אֱלֹהִים שְׁתַּיִם זוּ שָׁמָעְתִּי" (תהילים סב יב). 'זכור' לְשׁוֹן פָּעוֹל הוּא, כְּמוֹ "אָכוֹל וְשָׁתוֹ" (ישעיהו כב יג), "הָלוֹךְ וּבָכֹה" (שמואל־ב ג טז), וְכֵן פִּתְרוֹנוֹ: תְּנוּ לֵב לִזְכֹּר תָּמִיד אֶת יוֹם הַשַּׁבָּת, שֶׁאִם נִזְדַּמֵּן לְךָ חֵפֶץ יָפֶה - תְּהֵא מַזְמִינוֹ לְשַׁבָּת (ביצה טז א) (מכילתא).
וְעָשִׂיתָ כָּל־מְלַאכְתֶּךָ. כְּשֶׁתָּבֹא שַׁבָּת, יְהֵא בְעֵינֶיךָ כְּאִלּוּ כָּל מְלַאכְתְּךָ עֲשׂוּיָה, שֶׁלֹּא תְהַרְהֵר אַחַר מְלָאכָה (מכילתא פז).
אַתָּה׀ וּבִנְךָ־וּבִתֶּךָ. אֵלּוּ קְטַנִּים. אוֹ אֵינוֹ אֶלָּא גְּדוֹלִים? אָמַרְתָּ, הֲרֵי כְּבָר מֻזְהָרִים הֵם. אֶלָּא לֹא בָא אֶלָּא לְהַזְהִיר גְּדוֹלִים עַל שְׁבִיתַת הַקְּטַנִּים. וְזֶהוּ שֶׁשָּׁנִינוּ: קָטָן שֶׁבָּא לְכַבּוֹת - אֵין שׁוֹמְעִין לוֹ, מִפְּנֵי שֶׁשְּׁבִיתָתוֹ עָלֶיךָ (שבת קכא א).
וַיָּנַח בַּיּוֹם הַשְּׁבִיעִי. כִּבְיָכוֹל הִכְתִּיב בְּעַצְמוֹ מְנוּחָה, לְלַמֵּד הֵימֶנּוּ קַל וָחֹמֶר לָאָדָם שֶׁמְּלַאכְתּוֹ בְעָמָל וִיגִיעָה, שֶׁיִּהְיֶה נָח בְּשַׁבָּת (מכילתא דבחודש ז). בֵּרַךְ … וַיְקַדְּשֵׁהוּ. בֵּרְכוֹ בַמָּן, לְכָפְלוֹ בַּשִּׁשִּׁי לֶחֶם מִשְׁנֶה, וְקִדְּשׁוֹ בַמָּן, שֶׁלֹּא הָיָה יוֹרֵד בּוֹ (מכילתא).
לְמַעַן יַאֲרִכוּן יָמֶיךָ. אִם תְּכַבֵּד - יַאֲרִיכוּן, וְאִם לָאו - יִקְצְרוּן, שֶׁדִּבְרֵי תוֹרָה - נוֹטָרִיקוֹן הֵם נִדְרָשִׁים, מִכְּלַל הֵן - לָאו, וּמִכְּלַל לָאו - הֵן (מכילתא פח).
לֹא תִּנְאָף. אֵין נִאוּף אֶלָּא בְאֵשֶׁת אִישׁ, שֶׁנֶּאֱמַר "מוֹת יוּמַת הַנּוֹאֵף וְהַנּוֹאָפֶת" (ויקרא כ י), וְאוֹמֵר "הָאִשָּׁה הַמְנָאֶפֶת תַּחַת אִישָׁהּ תִּקַּח אֶת זָרִים" (יחזקאל טז לב). לֹא תִּגְנֹב. בְּגוֹנֵב נְפָשׁוֹת הַכָּתוּב מְדַבֵּר, "לֹא תִּגְנֹבוּ" (ויקרא יט יא), בְּגוֹנֵב מָמוֹן. אוֹ אֵינוֹ אֶלָּא זֶה בְגוֹנֵב מָמוֹן וּלְהַלָּן בְּגוֹנֵב נְפָשׁוֹת? אָמַרְתָּ: דָּבָר לָמֵד מֵעִנְיָנוֹ. מַה "לֹא תִרְצָח", "לֹא תִנְאָף", מְדַבֵּר בְּדָבָר שֶׁחַיָּבִין עָלָיו מִיתַת בֵּית דִּין, אַף "לֹא תִגְנֹב" דָּבָר שֶׁחַיָּב עָלָיו מִיתַת בֵּית דִּין (סנהדרין פו א).

וְכָל־הָעָם רֹאִים. מְלַמֵּד שֶׁלֹּא הָיָה בָהֶם אֶחָד סוּמָא. וּמִנַּיִן שֶׁלֹּא הָיָה בָהֶם אִלֵּם? תַּלְמוּד לוֹמַר: "וַיַּעֲנוּ כָל הָעָם" (שמות יט ח). וּמִנַּיִן שֶׁלֹּא הָיָה בָהֶם חֵרֵשׁ? תַּלְמוּד לוֹמַר: "נַעֲשֶׂה וְנִשְׁמָע" (שמות כד ז) (מכילתא דבחודש ט). רֹאִים אֶת־הַקּוֹלֹת. רוֹאִין אֶת הַנִּשְׁמָע, שֶׁאִי אֶפְשָׁר לִרְאוֹת בְּמָקוֹם אַחֵר. אֶת־הַקּוֹלֹת. הַיּוֹצְאִין מִפִּי הַגְּבוּרָה. וַיָּנֻעוּ. אֵין נוּעַ אֶלָּא זִיעַ. וַיַּעַמְדוּ מֵרָחֹק. הָיוּ נִרְתָּעִין לַאֲחוֹרֵיהֶם שְׁנֵים עָשָׂר מִיל, כְּאֹרֶךְ מַחֲנֵיהֶם, וּמַלְאֲכֵי הַשָּׁרֵת בָּאִין וּמְסַיְּעִין אוֹתָן לְהַחֲזִירָם, שֶׁנֶּאֱמַר: "מַלְאֲכֵי צְבָאוֹת יִדֹּדוּן יִדֹּדוּן" (תהילים סח יג) (שבת פח).

לְבַעֲבוּר נַסּוֹת אֶתְכֶם. לְגַדֵּל אֶתְכֶם בָּעוֹלָם, שֶׁיֵּצֵא לָכֶם שֵׁם בָּאֻמּוֹת שֶׁהוּא בִּכְבוֹדוֹ נִגְלָה עֲלֵיכֶם. נַסּוֹת. לְשׁוֹן הֲרָמָה וּגְדֻלָּה, כְּמוֹ "הָרִימוּ נֵס" (ישעיהו סב י), "אָרִים נִסִּי" (ישעיהו מט כב), "כַנֵּס עַל הַגִּבְעָה" (ישעיהו ל יז), שֶׁהוּא זָקוּף. וּבַעֲבוּר תִּהְיֶה יִרְאָתוֹ. עַל יְדֵי שֶׁרְאִיתֶם אוֹתוֹ יָראוּי וּמְאֻיָּם, תֵּדְעוּ כִּי אֵין זוּלָתוֹ, וְתִירְאוּ מִפָּנָיו.
נִגַּשׁ אֶל־הָעֲרָפֶל. לִפְנִים מִשָּׁלֹשׁ מְחִצּוֹת: חֹשֶׁךְ, עָנָן, וַעֲרָפֶל, שֶׁנֶּאֱמַר: "וְהָהָר בֹּעֵר בָּאֵשׁ עַד לֵב הַשָּׁמַיִם חֹשֶׁךְ עָנָן וַעֲרָפֶל" (דברים ד יא). עֲרָפֶל הוּא עַב הֶעָנָן, שֶׁאָמַר לוֹ: "הִנֵּה אָנֹכִי בָּא אֵלֶיךָ בְּעַב הֶעָנָן" (שמות יט ט).
כֹּה תֹאמַר. בַּלָּשׁוֹן הַזֶּה. אַתֶּם רְאִיתֶם. יֵשׁ הֶפְרֵשׁ בֵּין מַה שֶּׁאָדָם רוֹאֶה לְמַה שֶּׁאֲחֵרִים מְשִׂיחִין לוֹ, שֶׁמַּה שֶּׁאֲחֵרִים מְשִׂיחִין לוֹ פְּעָמִים שֶׁלִּבּוֹ חָלוּק מִלְּהַאֲמִין (מכילתא). כִּי מִן־הַשָּׁמַיִם דִּבַּרְתִּי. וְכָתוּב אֶחָד אוֹמֵר: "וַיֵּרֶד יהוה עַל הַר סִינַי" (שמות יט כ), בָּא הַכָּתוּב הַשְּׁלִישִׁי וְהִכְרִיעַ בֵּינֵיהֶם: "מִן הַשָּׁמַיִם הִשְׁמִיעֲךָ אֶת קוֹלוֹ לְיַסְּרֶךָּ וְעַל הָאָרֶץ הֶרְאֲךָ אֶת אִשּׁוֹ הַגְּדוֹלָה" (דברים ד לו), כְּבוֹדוֹ בַּשָּׁמַיִם, וְאִשּׁוֹ וּגְבוּרָתוֹ עַל הָאָרֶץ. דָּבָר אַחֵר: הִרְכִּין שָׁמַיִם וּשְׁמֵי הַשָּׁמַיִם, וְהִצִּיעָן עַל הָהָר, וְכֵן הוּא אוֹמֵר: "וַיֵּט שָׁמַיִם וַיֵּרַד" (תהילים יח י) (מכילתא פט).
לֹא תַעֲשׂוּן אִתִּי. לֹא תַעֲשׂוּן דְּמוּת שַׁמָּשַׁי הַמְשַׁמְּשִׁים לְפָנַי בַּמָּרוֹם (מכילתא פי). אֱלֹהֵי כֶסֶף. בָּא לְהַזְהִיר עַל הַכְּרוּבִים שֶׁאַתָּה עוֹשֶׂה לַעֲמֹד אִתִּי, שֶׁלֹּא יִהְיוּ שֶׁל כֶּסֶף, שֶׁאִם שִׁנִּיתֶם לַעֲשׂוֹתָם שֶׁל כֶּסֶף - הֲרֵי הֵן לְפָנַי כֶּאֱלוֹהוּת. וֵאלֹהֵי זָהָב. בָּא לְהַזְהִיר שֶׁלֹּא יוֹסִיף עַל שְׁנַיִם, שֶׁאִם עָשִׂיתָ אַרְבָּעָה - הֲרֵי הֵן לְפָנַי כֵּאלֹהֵי זָהָב (מכילתא). לֹא תַעֲשׂוּ לָכֶם. לֹא תֹאמַר: הֲרֵינִי עוֹשֶׂה כְרוּבִים בְּבָתֵּי כְנֵסִיּוֹת וּבְבָתֵּי מִדְרָשׁוֹת, כְּדֶרֶךְ שֶׁאֲנִי עוֹשֶׂה בְּבֵית עוֹלָמִים, לְכָךְ נֶאֱמַר: "לֹא תַעֲשׂוּ לָכֶם" (שם).
מִזְבַּח אֲדָמָה. מְחֻבָּר בַּאֲדָמָה, שֶׁלֹּא יִבְנֶנּוּ עַל גַּבֵּי עַמּוּדִים אוֹ עַל גַּבֵּי בָּסִיס (מכילתא פיא). דָּבָר אַחֵר: שֶׁהָיָה מְמַלֵּא אֶת חֲלַל מִזְבַּח הַנְּחֹשֶׁת אֲדָמָה בִּשְׁעַת חֲנִיָּתָן (שם). תַּעֲשֶׂה־לִּי. שֶׁתְּהֵא תְּחִלַּת עֲשִׂיָּתוֹ לִשְׁמִי. וְזָבַחְתָּ עָלָיו. אֶצְלוֹ, כְּמוֹ "וְעָלָיו מַטֵּה מְנַשֶּׁה" (במדבר ב כ). אוֹ אֵינוֹ אֶלָּא עָלָיו מַמָּשׁ? תַּלְמוּד לוֹמַר: "הַבָּשָׂר וְהַדָּם עַל מִזְבַּח יהוה אֱלֹהֶיךָ" (דברים יב כז), וְאֵין שְׁחִיטָה בְּרֹאשׁ הַמִּזְבֵּחַ (מכילתא פיא). אֶת־עֹלֹתֶיךָ וְאֶת־שְׁלָמֶיךָ. אֲשֶׁר מִצֹּאנְךָ וּמִבְּקָרֶךָ. אֶת־צֹאנְךָ וְאֶת־בְּקָרֶךָ. פֵּרוּשׁ לְ"אֶת עוֹלֹתֶיךָ וְאֶת שְׁלָמֶיךָ". בְּכָל־הַמָּקוֹם אֲשֶׁר אַזְכִּיר אֶת־שְׁמִי. אֲשֶׁר אֶתֵּן לְךָ רְשׁוּת לְהַזְכִּיר שֵׁם הַמְפֹרָשׁ שֶׁלִּי, שָׁם "אָבוֹא אֵלֶיךָ וּבֵרַכְתִּיךָ" – אַשְׁרֶה שְׁכִינָתִי עָלֶיךָ. מִכָּאן אַתָּה לָמֵד, שֶׁלֹּא נִתַּן רְשׁוּת לְהַזְכִּיר שֵׁם הַמְפֹרָשׁ, אֶלָּא בְּמָקוֹם שֶׁהַשְּׁכִינָה בָאָה שָׁם, וְזֶהוּ בֵית הַבְּחִירָה, שָׁם נָתַן רְשׁוּת לַכֹּהֲנִים לְהַזְכִּיר שֵׁם הַמְפֹרָשׁ בִּנְשִׂיאַת כַּפַּיִם לְבָרֵךְ אֶת הָעָם (סוטה לח א).
וְאִם־מִזְבַּח אֲבָנִים. רַבִּי יִשְׁמָעֵאל אוֹמֵר כָּל 'אִם' 'וְאִם' שֶׁבַּתּוֹרָה - רְשׁוּת, חוּץ מִשְּׁלֹשָׁה. "וְאִם־מִזְבַּח אֲבָנִים תַּעֲשֶׂה־לִּי", הֲרֵי 'אִם' זֶה מְשַׁמֵּשׁ בִּלְשׁוֹן 'כַּאֲשֶׁר', וְכַאֲשֶׁר תַּעֲשֶׂה לִי מִזְבַּח אֲבָנִים, "לֹא־תִבְנֶה אֶתְהֶן גָּזִית", שֶׁהֲרֵי חוֹבָה עָלֶיךָ לִבְנוֹת מִזְבַּח אֲבָנִים, שֶׁנֶּאֱמַר: "אֲבָנִים שְׁלֵמוֹת תִּבְנֶה" (דברים כז ו). וְכֵן "אִם כֶּסֶף תַּלְוֶה" (שמות כב כד) - חוֹבָה הוּא, שֶׁנֶּאֱמַר: "וְהַעֲבֵט תַּעֲבִיטֶנּוּ" (דברים טו ח), וְאַף זֶה מְשַׁמֵּשׁ בִּלְשׁוֹן 'כַּאֲשֶׁר'. וְכֵן "וְאִם תַּקְרִיב מִנְחַת בִּכּוּרִים" (ויקרא ב יד) - זוֹ מִנְחַת הָעֹמֶר שֶׁהִיא חוֹבָה (מכילתא פיא), וְעַל כָּרְחֲךָ, אֵין 'אִם' הַלָּלוּ תְּלוּיִין אֶלָּא וַדָּאִין, וּבִלְשׁוֹן 'כַּאֲשֶׁר' הֵם מְשַׁמְּשִׁים. גָּזִית. לְשׁוֹן גְּזִיזָה, שֶׁפּוֹסְלָן וּמְכַתְּתָן בְּבַרְזֶל. כִּי חַרְבְּךָ הֵנַפְתָּ עָלֶיהָ. הֲרֵי 'כִּי' זֶה מְשַׁמֵּשׁ בִּלְשׁוֹן 'פֶּן', שֶׁהוּא 'דִּילְמָא': 'פֶּן תָּנִיף חַרְבְּךָ עָלֶיהָ'. וַתְּחַלְלֶהָ. הָא לָמַדְתָּ, שֶׁאִם הֵנַפְתָּ עָלֶיהָ בַּרְזֶל - חִלַּלְתָּ (מידות פג מד), שֶׁהַמִּזְבֵּחַ נִבְרָא לְהַאֲרִיךְ יָמָיו שֶׁל אָדָם, וְהַבַּרְזֶל נִבְרָא לְקַצֵּר יָמָיו שֶׁל אָדָם, אֵין זֶה בַּדִּין שֶׁיּוּנַף הַמְקַצֵּר עַל הַמַּאֲרִיךְ (מכילתא). וְעוֹד, שֶׁהַמִּזְבֵּחַ מֵטִיל שָׁלוֹם בֵּין יִשְׂרָאֵל לַאֲבִיהֶם שֶׁבַּשָּׁמַיִם, לְפִיכָךְ לֹא יָבֹא עָלָיו כּוֹרֵת וּמְחַבֵּל. וַהֲרֵי דְּבָרִים קַל וָחֹמֶר, וּמָה אֲבָנִים שֶׁאֵינָן רוֹאוֹת וְלֹא שׁוֹמְעוֹת וְלֹא מְדַבְּרוֹת, עַל יְדֵי שֶׁמְּטִילוֹת שָׁלוֹם אָמְרָה תּוֹרָה "לֹא־תָנִיף עֲלֵיהֶם בַּרְזֶֽל" (דברים כז ה). הַמֵּטִיל שָׁלוֹם בֵּין אִישׁ לְאִשְׁתּוֹ, בֵּין מִשְׁפָּחָה לְמִשְׁפָּחָה, בֵּין אָדָם לַחֲבֵרוֹ, עַל אַחַת כַּמָּה וְכַמָּה שֶׁלֹּא תְבוֹאֵהוּ פֻּרְעָנוּת (שם).
וְלֹא־תַעֲלֶה בְמַעֲלֹת. כְּשֶׁאַתָּה בוֹנֶה כֶבֶשׁ לַמִּזְבֵּחַ, לֹא תַעֲשֵׂהוּ מַעֲלוֹת מַעֲלוֹת, 'אֶשְׂקֶלוֹנְשׂ' בְּלַעַז, אֶלָּא חָלָק יְהֵא וּמְשֻׁפָּע. אֲשֶׁר לֹא־תִגָּלֶה עֶרְוָתְךָ. שֶׁעַל יְדֵי הַמַּעֲלוֹת אַתָּה צָרִיךְ לְהַרְחִיב פְּסִיעוֹתֶיךָ. וְאַף עַל פִּי שֶׁאֵינוֹ גִּלּוּי עֶרְוָה מַמָּשׁ, שֶׁהֲרֵי כְתִיב: "וַעֲשֵׂה לָהֶם מִכְנְסֵי בָד" (שמות כח מב), מִכָּל מָקוֹם הַרְחָבַת הַפְּסִיעוֹת קָרוֹב לְגִלּוּי עֶרְוָה הוּא, וְאַתָּה נוֹהֵג בָּם מִנְהַג בִּזָּיוֹן. וַהֲרֵי דְּבָרִים קַל וָחֹמֶר: וּמָה אֲבָנִים הַלָּלוּ, שֶׁאֵין בָּהֶם דַּעַת לְהַקְפִּיד עַל בִּזְיוֹנָן, אָמְרָה תוֹרָה: 'הוֹאִיל וְיֵשׁ בָּהֶם צֹרֶךְ, לֹא תִנְהַג בָּהֶם מִנְהַג בִּזָּיוֹן'. חֲבֵרְךָ שֶׁהוּא בִדְמוּת יוֹצֶרְךָ, וּמַקְפִּיד עַל בִּזְיוֹנוֹ, עַל אַחַת כַּמָּה וְכַמּ