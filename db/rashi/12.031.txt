הוי. על הושע ועשרת השבטים היורדים מצרימה לעזרה אשר שלחו מלאכים אל סוא מלך מצרים (מלכים ב י״ז:ד׳): ועל סוסים. הבאים משם שהם קלים לרוץ: ישענו. (כמו ולא שעו אל קדוש ישראל) כמו שעשה חזקיה שנ' (מלכים ב י״ח:ה׳) בה' אלהי ישראל בטח וימרוד במלך אשור:
ואת דבריו לא הסיר. אשר אמר והשיבך ה' מצרים באניות (דברים כ״ח:ס״ח) מדה כנגד מדה שאמרתי לך (שם) לא תוסיף עוד לראותה ואתה הלכת מדעתך סופך לילך בגלות על כרחך: וקם. על עשרת השבטים שהם בית מרעים ועל מצרים אשר הם להם לעזרה:
יטה ידו. שהקב"ה סומך הכל בידו וכשיטה אותה יפלו כזה שאוחז דבר בכפו וכשהוא מרכין כפו הוא נופל כך ומדרש אגדה וי"ת ירים יד מחת גבורתיה:
כאשר יהגה. המיית קול כמו וכיונים הגו נהגה (לקמן נט): אשר יקרא עליו מלא רועים. יאספון עליו בקריאת קול המון: מלא רועים. אסיפת רועים וכן קראו אחריך מלא (ירמיהו י״ב:ו׳) וכן יחד עלי יתמלאון (איוב ט״ז:י׳) כולם ל' קיבוץ: לא יענה. לא יכנע לא יעשה עצמו עני וכן לענות מפני (שמות יא) וכן וענה גאון ישראל (הושע ה׳:ה׳): כן ירד. ולא יפחד מהמון האומות:
פסוח. דילוג ויש עוד לפותרו לשון חיים: והמליט. יוציא את ישראל מן הצרה ל' המלטה אישקמוציי"ר בלע"ז:
שובו. למי שהעמקתם מחשבות היאך לסור ממנו וסרתם מעליו עתה שובו אליו:


וסלעו ממגור יעבור. וחזקו מרוב פחד יחלוש: וחתו מנס. מפני הניסים שיראו שהקב"ה עושה לישראל: אשר אור לו בציון. שם יהיה האש מוכן לשורפם: