וישמע יתרו. מַה שְּׁמוּעָה שָׁמַע וּבָא? קְרִיעַת יַם־סוּף וּמִלְחֶמֶת עֲמָלֵק. יתרו. שֶׁבַע שֵׁמוֹת נִקְרְאוּ לוֹ: 'רְעוּאֵל', 'יֶתֶר', 'יִתְרוֹ', 'חוֹבָב', 'חֶבֶר', 'קֵינִי', 'פּוּטִיאֵל'; 'יֶתֶר' - עַל שֵׁם שֶׁיִּתֵּר פָּרָשָׁה אַחַת בַּתּוֹרָה: "וְאַתָּה תֶחֱזֶה" (שמות יח כא); 'יִתְרוֹ' - לִכְשֶׁנִּתְגַּיֵּר וְקִיֵּם הַמִּצְווֹת, הוֹסִיפוֹ לוֹ אוֹת אֶחָד עַל שְׁמוֹ; 'חוֹבָב' - שֶׁחִבֵּב אֶת הַתּוֹרָה; 'חוֹבָב' הוּא 'יִתְרוֹ', שֶׁנֶּאֱמַר: "מִבְּנֵי חוֹבָב חֹתֵן מֹשֶׁה" (שופטים ד יא). וְיֵשׁ אוֹמְרִים, 'רְעוּאֵל' אָבִיו שֶׁל יִתְרוֹ, וּמַהוּ אוֹמֵר "וַתָּבֹאנָה אֶל רְעוּאֵל אֲבִיהֶן" (שמות ב יח)? שֶׁהַתִּינוֹקוֹת קוֹרִין לַאֲבִי אֲבִיהֶן 'אַבָּא'. בְּסִפְרֵי. חתן משה. כָּאן הָיָה יִתְרוֹ מִתְכַּבֵּד בְּמֹשֶׁה: 'אֲנִי חוֹתֵן הַמֶּלֶךְ', וּלְשֶׁעָבַר הָיָה מֹשֶׁה תוֹלֶה הַגְּדֻלָּה בְּחָמִיו, שֶׁנֶּאֱמַר "וַיָּשָׁב אֶל יֶתֶר חוֹתְנוֹ" (שמות ד יא). למשה ולישראל. שָׁקוּל מֹשֶׁה כְּנֶגֶד כָּל יִשְׂרָאֵל. (מכילתא) את כל אשר עשה. לָהֶם בִּירִידַת הַמָּן, וּבַבְּאֵר, וּבַעֲמָלֵק. כי הוציא ה׳ וגו׳. זוֹ גְּדוֹלָה עַל כֻּלָּם. (מכילתא)
אחר שלוחיה. כְּשֶׁאָמַר לוֹ הַקָּדוֹשׁ בָּרוּךְ הוּא בְּמִדְיָן "לֵךְ שֻׁב לְמִצְרָיִם" (שמות ד יט), "וַיִּקַּח מֹשֶׁה אֶת אִשְׁתּוֹ וְאֶת בָּנָיו .." וְגוֹ׳ (שמות ד כ), וְיָצָא אַהֲרֹן לִקְרָאתוֹ, "וַיִּפְגְּשֵׁהוּ בְּהַר הָאֱלֹהִים" (שמות ד כז). אָמַר לוֹ: 'מִי הֵם הַלָּלוּ'? אָמַר לוֹ: 'זוֹ הִיא אִשְׁתִּי שֶׁנָּשָׂאתִי בְּמִדְיָן, וְאֵלּוּ בָנַי'. אָמַר לוֹ: 'וְהֵיכָן אַתָּה מוֹלִיכָן'? אָמַר לוֹ: 'לְמִצְרַיִם'. אָמַר לוֹ: 'עַל הָרִאשׁוֹנִים אָנוּ מִצְטַעֲרִים, וְאַתָּה בָא לְהוֹסִיף עֲלֵיהֶם'?! אָמַר לָהּ: 'לְכִי לְבֵית אָבִיךְ'! נָטְלָה שְׁנֵי בָנֶיהָ וְהָלְכָה לָהּ. (מכילתא מסכתא דעמלק א)

ויצלני מחרב פרעה. כְּשֶׁגִּלּוּ דָּתָן וַאֲבִירָם עַל דְּבַר הַמִּצְרִי, וּבִקֵּשׁ לַהֲרֹג אֶת מֹשֶׁה, נַעֲשָׂה צַוָּארוֹ כְּעַמּוּד שֶׁל שַׁיִשׁ. (שם)
אל המדבר. אַף אָנוּ יוֹדְעִים שֶׁבַּמִּדְבָּר הָיוּ אֶלָּא בְּשִׁבְחוֹ שֶׁל יִתְרוֹ דִּבֵּר הַכָּתוּב, שֶׁהָיָה יוֹשֵׁב בִּכְבוֹדוֹ שֶׁל עוֹלָם וּנְדָבוֹ לִבּוֹ לָצֵאת אֶל הַמִּדְבָּר, מְקוֹם תֹּהוּ לִשְׁמֹעַ דִּבְרֵי תוֹרָה. (שם)
ויאמר אל משה. עַל יְדֵי שָׁלִיחַ. (שם) אני חתנך יתרו וגו׳. אִם אֵין אַתָּה יוֹצֵא בְגִינִי, צֵא בְגִין אִשְׁתְּךָ, וְאִם אֵין אַתָּה יוֹצֵא בְגִין אִשְׁתְּךָ, צֵא בְגִין שְׁנֵי בָנֶיהָ. (שם)
ויצא משה. כָּבוֹד גָּדוֹל נִתְכַּבֵּד יִתְרוֹ בְּאוֹתָהּ שָׁעָה, כֵּיוָן שֶׁיָּצָא מֹשֶׁה, יָצָא אַהֲרֹן נָדָב וַאֲבִיהוּא, וּמִי הוּא שֶׁרָאָה אֶת אֵלּוּ יוֹצְאִין וְלֹא יֵצֵא? (שם). וישתחו וישק לו. אֵינִי יוֹדֵעַ מִי הִשְׁתַּחֲוָה לְמִי, כְּשֶׁהוּא אוֹמֵר "אִישׁ לְרֵעֵהוּ", מִי הַקָּרוּי "אִישׁ"? זֶה מֹשֶׁה, שֶׁנֶּאֱמַר "וְהָאִישׁ מֹשֶׁה" (במדבר יב ג).
ויספר משה לחתנו. לִמְשֹׁךְ אֶת לִבּוֹ לְקָרְבוֹ לַתּוֹרָה (מכילתא). את כל התלאה. שֶׁעַל הַיָּם וְשֶׁל עֲמָלֵק. התלאה. לָמֶ״ד אָלֶ״ף מִן הַיְסוֹד שֶׁל תֵּבָה, וְהַתָּי״ו הוּא תִּקּוּן וִיסוֹד הַנּוֹפֵל מִמֶּנּוּ לִפְרָקִים. וְכֵן 'תְּרוּמָה', 'תְּנוּפָה', 'תְּקוּמָה', 'תְּנוּאָה'.
ויחד יתרו. וַיִּשְׂמַח יִתְרוֹ, זֶהוּ פְּשׁוּטוֹ. וּמִדְרְשׁ אַגָּדָה: 'נַעֲשָׂה בְשָׂרוֹ חִדּוּדִין חִדּוּדִין', מֵצֵר עַל אִבּוּד מִצְרַיִם, הַינוּ דְּאָמְרֵי אִינָשֵׁי: 'גִּיּוֹרָא עַד עֲשָׂרָה דָּרֵי לָא תְבַזֵּי אֲרַמָּאָה בְּאַפֵּיהּ'. (סנהדרין לד א) על כל הטובה. טוֹבַת הַמָּן, וְהַבְּאֵר וְהַתּוֹרָה, וְעַל כֻּלָּן "אֲשֶׁר הִצִּילוֹ מִיַּד מִצְרָיִם". עַד עַכְשָׁו לֹא הָיָה עֶבֶד יָכוֹל לִבְרֹחַ מִמִּצְרַיִם, שֶׁהָיְתָה הָאָרֶץ מְסֻגֶּרֶת, וְאֵלּוּ יָצְאוּ שִׁשִּׁים רִבּוֹא. (מכילתא)
אשר הציל אתכם מיד מצרים. אֻמָּה קָשָׁה. ומיד פרעה. מֶלֶךְ קָשֶׁה. מתחת יד מצרים. כְּתַרְגּוּמוֹ: לְשׁוֹן רִדּוּי וּמָרוּת; הַיָּד שֶׁהָיוּ מַכְבִּידִים עֲלֵיהֶם, הִיא הָעֲבוֹדָה.
עתה ידעתי. מַכִּירוֹ הָיִיתִי לְשֶׁעָבַר וְעַכְשָׁיו בְּיוֹתֵר. מכל האלהים. מְלַמֵּד שֶׁהָיָה מַכִּיר בְּכָל עֲבוֹדָה זָרָה שֶׁבָּעוֹלָם, שֶׁלֹּא הִנִּיחַ עֲבוֹדָה זָרָה שֶׁלֹּא עֲבָדָהּ. (מכילתא) כי בדבר אשר זדו עליהם. כְּתַרְגּוּמוֹ: בַּמַּיִם דִּמּוּ לְאַבְּדָם, וְהֵם נֶאֶבְדוּ בַּמַּיִם. (סוטה יא א) אשר זדו. אֲשֶׁר הִרְשִׁיעוּ. וְרַבּוֹתֵינוּ דְּרָשׁוּהוּ לְשׁוֹן "וַיָּזֶד יַעֲקֹב נָזִיד" (בראשית כה כט), בַּקְּדֵרָה אֲשֶׁר בִּשְּׁלוּ בָּהּ נִתְבַּשְּׁלוּ. (סוטה יא א)
עלה. כְּמַשְׁמָעָהּ, שֶׁהִיא כֻּלָּהּ כָּלִיל. וזבחים. שְׁלָמִים. ויבא אהרן וגו׳. וּמֹשֶׁה הֵיכָן הָלַךְ? וַהֲלֹא הוּא שֶׁיָּצָא לִקְרָאתוֹ וְגָרַם לוֹ אֶת כָּל הַכָּבוֹד? אֶלָּא שֶׁהָיָה עוֹמֵד וּמְשַׁמֵּשׁ לִפְנֵיהֶם (מכילתא). לפני האלהים. מִכָּאן שֶׁהַנֶּהֱנֶה מִסְּעוּדָה שֶׁתַּלְמִידֵי חֲכָמִים מְסֻבִּין בָּהּ, כְּאִלּוּ נֶהֱנֶה מִזִּיו הַשְּׁכִינָה (ברכות סד א).
ויהי ממחרת. מוֹצָאֵי יוֹם הַכִּפּוּרִים הָיָה, כָּךְ שָׁנִינוּ בְּסִפְרֵי. וּמַהוּ "מִמָּחֳרָת"? לְמָחֳרַת רִדְתּוֹ מִן הָהָר. וְעַל כָּרְחֲךָ אִי אֶפְשָׁר לוֹמַר אֶלָּא מִמָּחֳרַת יוֹם הַכִּפּוּרִים, שֶׁהֲרֵי קֹדֶם מַתַּן תּוֹרָה אִי אֶפְשָׁר לוֹמַר "וְהוֹדַעְתִּי אֶת חֻקֵּי …" (שמות יח טז), וּמִשֶּׁנִּתְּנָה תּוֹרָה עַד יוֹם הַכִּפּוּרִים, לֹא יָשַׁב מֹשֶׁה לִשְׁפֹּט אֶת הָעָם, שֶׁהֲרֵי בְּי״ז בְּתַמּוּז יָרַד וְשָׁבַר אֶת הַלֻּחוֹת, וּלְמָחָר עָלָה בְּהַשְׁכָּמָה, וְשָׁהָה שְׁמוֹנִים יוֹם, וְיָרַד בְּיוֹם הַכִּפּוּרִים. וְאֵין פָּרָשָׁה זוֹ כְתוּבָה כַּסֵּדֶר, שֶׁלֹּא נֶאֱמַר "וַיְהִי מִמָּחֳרָת" עַד שָׁנָה שְׁנִיָּה – אַף לְדִבְרֵי הָאוֹמֵר יִתְרוֹ קֹדֶם מַתַּן תּוֹרָה בָּא, שִׁלּוּחוֹ אֶל אַרְצוֹ לֹא הָיָה אֶלָּא עַד שָׁנָה שְׁנִיָּה – שֶׁהֲרֵי נֶאֱמַר כָּאן "וַיְשַׁלַּח מֹשֶׁה אֶת חֹתְנוֹ", וּמָצִינוּ בְמַסַּע הַדְּגָלִים שֶׁאָמַר לוֹ מֹשֶׁה "נֹסְעִים אֲנַחְנוּ אֶל הַמָּקוֹם …" (במדבר י כט), "אַל נָא תַּעֲזֹב אֹתָנוּ" (שם לא), וְאִם זוֹ קֹדֶם מַתַּן תּוֹרָה, מִשֶּׁשִּׁלְּחוֹ וְהָלַךְ - הֵיכָן מָצִינוּ שֶׁחָזַר? וְאִם תֹּאמַר: שָׁם לֹא נֶאֱמַר 'יִתְרוֹ' אֶלָּא 'חוֹבָב', וּבְנוֹ שֶׁל יִתְרוֹ הָיָה, הוּא חוֹבָב הוּא יִתְרוֹ, שֶׁהֲרֵי כָתוּב "מִבְּנֵי חֹבָב חֹתֵן מֹשֶׁה" (שופטים ד יא). וישב משה וגו׳. ויעמד העם. יוֹשֵׁב כְּמֶלֶךְ וְכֻלָּן עוֹמְדִים. וְהֻקְשָׁה הַדָּבָר לְיִתְרוֹ שֶׁהָיָה מְזַלְזֵל בִּכְבוֹדָן שֶׁל יִשְׂרָאֵל וְהוֹכִיחוֹ עַל כָּךְ, שֶׁנֶּאֱמַר "מַדּוּעַ אַתָּה יוֹשֵׁב לְבַדֶּךָ וְכֻלָּם נִצָּבִים" (שמות יח יד). מן הבקר עד הערב. אֶפְשָׁר לוֹמַר כֵּן? אֶלָּא כָּל דַּיָּן שֶׁדָּן דִּין אֱמֶת לַאֲמִתּוֹ אֲפִלּוּ שָׁעָה אַחַת, מַעֲלֶה עָלָיו הַכָּתוּב כְּאִלּוּ עוֹסֵק בַּתּוֹרָה כָּל הַיּוֹם, וּכְאִלּוּ נַעֲשֶׂה שֻׁתָּף לְהַקָּדוֹשׁ בָּרוּךְ הוּא בְּמַעֲשֵׂה בְרֵאשִׁית, שֶׁנֶּאֱמַר בּוֹ "וַיְהִי עֶרֶב …" (שבת י א).

כי יבא. כְּמוֹ 'כִּי בָא', לְשׁוֹן הֹוֶה. לדרש אלהים. כְּתַרְגּוּמוֹ, 'לְמִתְבַּע אֻלְפַּן' – לִשְׁאֹל תַּלְמוּד מִפִּי הַגְּבוּרָה.
כי יהיה להם דבר בא. מִי שֶׁהָיָה לוֹ הַדָּבָר – בָּא אֵלַי.
ויאמר חתן משה. דֶּרֶךְ כָּבוֹד קוֹרְאוֹ הַכָּתוּב, חוֹתְנוֹ שֶׁל מֶלֶךְ.
נבל תבל. כְּתַרְגּוּמוֹ, וּלְשׁוֹנוֹ לְשׁוֹן כְּמִישָׁה, 'פְלֵיישְׁטְרִיר' בְּלַעַז, כְּמוֹ "וְהֶעָלֶה נָבֵל" (ירמיהו ח יג), "כִּנְבֹל עָלֶה מִגֶּפֶן" (ישעיהו לד ד), שֶׁהוּא כָמוּשׁ עַל יְדֵי חַמָּה וְעַל יְדֵי קֶרַח, וְכֹחוֹ תָּשׁ וְנִלְאֶה. גם אתה. לְרַבּוֹת אַהֲרֹן וְחוּר וְשִׁבְעִים זְקֵנִים. כי כבד ממך. כָּבְדּוֹ רַב יוֹתֵר מִכֹּחֲךָ.
איעצך ויהי אלהים עמך. בָּעֵצָה. אָמַר לוֹ: 'צֵא הִמָּלֵךְ בַּגְּבוּרָה' (מכילתא מסכתא דעמלק ב). היה אתה לעם מול האלהים. שָׁלִיחַ וּמֵלִיץ בֵּינוֹתָם לַמָּקוֹם, וְשׁוֹאֵל מִשְׁפָּטִים מֵאִתּוֹ. את הדברים. דִּבְרֵי רִיבוֹתָם.

ואתה תחזה. בְּרוּחַ הַקֹּדֶשׁ שֶׁעָלֶיךָ. אנשי חיל. עֲשִׁירִים, שֶׁאֵין צְרִיכִין לְהַחֲנִיף וּלְהַכִּיר פָּנִים (שם). אנשי אמת. אֵלּוּ בַּעֲלֵי הַבְטָחָה, שֶׁהֵם כְּדַאי לִסְמֹךְ עַל דִּבְרֵיהֶם, שֶׁעַל יְדֵי כֵן יִהְיוּ דִבְרֵיהֶם נִשְׁמָעִין. שנאי בצע. שֶׁשּׂוֹנְאִין אֶת מָמוֹנָם בַּדִּין, כְּהַהִיא דְּאָמְרִינָן: 'כָּל דַיָּנָא דְּמַפְּקִין מָמוֹנָא מִינֵּיהּ בְּדִינָא לָאו דַּיָּנָא הוּא' (בבא בתרא נח ב). שרי אלפים. הֵם הָיוּ שֵׁשׁ־מֵאוֹת שָׂרִים לְשֵׁשׁ־מֵאוֹת אֶלֶף. שרי מאות. שֵׁשֶׁת אֲלָפִים הָיוּ. שרי חמשים. שְׂנֵים עָשָׂר אֶלֶף. שרי עשרת. שִׁשִּׁים אֶלֶף.
ושפטו. וִידוּנוּן, לְשׁוֹן צִוּוּי. והקל מעליך. דָּבָר זֶה לְהָקֵל מֵעָלֶיךָ: והקל. כְּמוֹ "וְהַכְבֵּד אֶת לִבּוֹ" (שמות ח יא), "וְהַכּוֹת אֶת מוֹאָב" (מלכים־ב ג כד), לְשׁוֹן הֹוֶה.
וצוך אלהים ויכלת עמד. הִמָּלֵךְ בַּגְּבוּרָה: אִם מְצַוֶּה אוֹתְךָ לַעֲשׂוֹת כֵּן - תּוּכַל עֲמֹד; וְאִם יְעַכֵּב עַל יָדְךָ - לֹא תוּכַל לַעֲמֹד (מכילתא מסכתא דעמלק ב). וגם כל העם הזה. אַהֲרֹן, נָדָב, וַאֲבִיהוּא, וְשִׁבְעִים זְקֵנִים הַנִּלְוִים עַתָּה עִמְּךָ (שם).


ושפטו. 'וְדָיְנִין יָת עַמָּא' (אונקלוס). יביאון. 'מָיְתִין' (אונקלוס). ישפוטו הם. כְּמוֹ 'יִשְׁפְּטוּ'. וְכֵן "לֹא תַעֲבוּרִי" (רות ב ח), כְּמוֹ לֹא תַעַבְרִי, וְתַרְגּוּמוֹ 'דָּיְנִין אִינּוּן'. מִקְרָאוֹת הָעֶלְיוֹנִים הֵם לְשׁוֹן צִוּוּי, לְכָךְ מְתֻרְגָּמִין 'וִידוּנוּן', 'יַיְתוּן', 'יְדוּנוּן', וּמִקְרָאוֹת הַלָּלוּ לְשׁוֹן עֲשִׂיָּה.
וילך לו אל ארצו. לְגַיֵּר בְּנֵי מִשְׁפַּחְתּוֹ (מכילתא).
