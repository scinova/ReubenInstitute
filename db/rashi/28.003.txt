
אורך ימים וגו'. ושלום יוסיפו לך תורתי ומצותי:


בטח אל ה'. ופזר מעותיך לבקש לך רב ללמוד ממנו ואל בינתך אל תשען:

אל תהי חכם בעיניך. להיות מואס בדברי מוכיחך:
רפאות תהי לשרך. החכמה, שרך כמו (שיר ו) שררך וזהו טיבורך: ושקוי לעצמותיך. הוא המוח כענין שנאמר ומוח עצמותיו ישוקה (איוב כא):
מהונך. מכל מה שחננך אפי' מקול ערב (אל תקרי מהונך אלא מגרונך): ומראשית. אלו תרומות ומעשרות:

מוסר ה' בני אל תמאס. אם יבואו עליך יסורין יהיו חביבין עליך: ואל תקוץ. מלשון קצתי בחיי (בראשית כז):
וכאב את בן ירצה. שרוצה בבנו להטיב לו ויפייסהו לאחר שמכהו בשבט כן יערב לך הטובה אחר המכה:
אשרי אדם מצא חכמה ואדם יפיק תבונה. שלומד חכמה עד ששגורה היא להוציא מפיו:
כי טוב סחרה מסחר כסף. כל חלופין שאדם מחליף בסחורה זה נוטל זה וזה נוטל זה אבל האומר לחבירו שנה לי פרקך ואני אשנה לך פרקי נמצאו שניהם ביד כל אחד ואחד: חרוץ. מין זהב הוא:
וכל חפציך. כל חמדותיך: לא ישוו בה. לא יהיו שוין בשוויה ודמיהן בדמיה:
בימינה. למיימינים בה ועוסקים בה לשמה אורך ימים וכ"ש עושר וכבוד ולמשמאילים בה שעוסקים בה שלא לשמה מ"מ עושר וכבוד יש:

למחזיקים בה. לאוחזים בה כמו וישלח ידו ויחזק בו (שמות ד׳:ד׳): ותומכיה מאושר. המתקרבים לה וכן כל לשון תמיכה שבספר זה שהוא אוחז בה:
ה' בחכמה יסד ארץ. ע"פ התורה והיא התורה והיא התבונה והוא הדעת ואחר שכל העולם נברא בהם לכך:
ירעפו. כמו יטיפו:
אל ילוזו מעיניך. אל יתעקמו מנגד עיניך להסירם מכנגדך:
ויהיו חיים לנפשך. שהרי עץ חיים הוא: וחן לגרגרותיך. שהרי זה שבחה האמור למעלה וענקים לגרגרותיך:
לא תגוף. לשון כשלון אצופי"ר בלע"ז וכן פן תגוף באבן (תהילים צ״א:י״ב) וכן בטרם יתנגפו רגליכם (ירמיה יב) וכן ונגפו אשה הרה (שמות כ״א:כ״ב):
ושכבת וערבה שנתך. ותנעם שנתך כשתישן שלא תירא מפחד פתאום:
ומשואת. כשתבוא על הרשעים:
כי ה' יהיה בכסלך. במבטחך, ד"א בדברים שאתה כסיל בהן כך מצאתי בירושלמי:
אל תמנע טוב מבעליו. אם ראית חבירך חפץ להטיב לעניים אל תמנעהו: בהיות לאל ידך. להחדילו, ד"א אל תמנע טוב מבעליו, אל תמנע צדקה מן העני, בהיות לאל ידך לעשות צדקה שמא יבוא יום ואין לאל ידך:
וכן אל תאמר לרעך. לעני: ויש אתך. מה שתתן לו, ורבותינו פירשו לך ושוב על שכר שכיר:
אל תחרוש על רעך. אל תחשוב ואינו זז ממשמעות חרישה מה דרך החורש מכין מקום לזמן הזריעה אף החושב רעה מכין מקום תחבולות בלבו איך יעמוד ויעשנה:
אל תריב עם אדם. להתלונן עליו: אם לא גמלך רעה. שעבר על המצוה הכתובה בתורה ואהבת לרעך כמוך (ויקרא יט) ומי שהוא רשע רשאי אתה לשונאו:
אל תקנא באיש חמס. לעשות כמעשיו אם תראהו מצליח:
כי תועבת ה' נלוז. מעוות בדרכיו: ואת ישרים סודו. ועם ישרים סודו:

אם ללצים. אדם נמשך אחריהם לסוף אף הוא יהיה לץ עמהם: ולענוים יתן חן. אם לענוים יתחבר סוף שיתנו מעשיו חן בעיניהם של בריות:
כבוד חכמים ינחלו וכסילים מרים קלון. לעצמו מפריש קלון לחלקו: