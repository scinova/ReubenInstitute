בַּיּוֹם הַזֶּה. בְּרֹאשׁ חֹדֶשׁ. לֹא הָיָה צָרִיךְ לִכְתֹּב אֶלָּא 'בַּיּוֹם הַהוּא', מַהוּ "בַּיּוֹם הַזֶּה"? שֶׁיִּהְיוּ דִּבְרֵי תוֹרָה חֲדָשִׁים עָלֶיךָ כְּאִלּוּ הַיּוֹם נְתָנָם (ברכות סג).
וַיִּסְעוּ מֵרְפִידִים. מַה הֻצְרַךְ לַחֲזֹר וּלְפָרֵשׁ מֵהֵיכָן נָסְעוּ? וַהֲלֹא כְבָר כָּתַב שֶׁבִּרְפִידִים הָיוּ חוֹנִים, בְּיָדוּעַ שֶׁמִּשָּׁם נָסְעוּ?! אֶלָּא לְהַקִּישׁ נְסִיעָתָן מֵרְפִידִים לְבִיאָתָן לְמִדְבַּר סִינַי, מַה בִּיאָתָן לְמִדְבַּר סִינַי בִּתְשׁוּבָה, אַף נְסִיעָתָן מֵרְפִידִים בִּתְשׁוּבָה (מכילתא מסכתא דבחודש א). וַיִּחַן־שָׁם יִשְׂרָאֵל. כְּאִישׁ אֶחָד בְּלֵב אֶחָד, אֲבָל שְׁאָר כָּל הַחֲנִיּוֹת - בְּתַרְעוֹמוֹת וּבְמַחֲלֹקֶת. נֶגֶד הָהָר. לְמִזְרָחוֹ, וְכָל מָקוֹם שֶׁאַתָּה מוֹצֵא 'נֶגֶד' - פָּנִים לַמִּזְרָח (שם).
וּמֹשֶׁה עָלָה. בַּיּוֹם הַשֵּׁנִי. וְכָל עֲלִיּוֹתָיו בְּהַשְׁכָּמָה הָיוּ, שֶׁנֶּאֱמַר "וַיַּשְׁכֵּם מֹשֶׁה בַבֹּקֶר" (שמות לד ד). כֹּה תֹאמַר. בַּלָּשׁוֹן הַזֶּה וְכַסֵּדֶר הַזֶּה. לְבֵית יַעֲקֹב. אֵלּוּ הַנָּשִׁים, תֹּאמַר לָהֶן בְּלָשׁוֹן רַכָּה (מכילתא). וְתַגֵּיד לִבְנֵי יִשְׂרָאֵל. עֳנָשִׁין וְדִקְדּוּקִים פָּרֵשׁ לַזְּכָרִים, דְּבָרִים הַקָּשִׁין כְּגִידִין (שבת פז א).
אַתֶּם רְאִיתֶם. לֹא מַסֹּרֶת הִיא בְיֶדְכֶם, לֹא בִדְבָרִים אֲנִי מְשַׁגֵּר לָכֶם, לֹא בְעֵדִים אֲנִי מֵעִיד עֲלֵיכֶם, אֶלָּא "אַתֶּם רְאִיתֶם אֲשֶׁר עָשִׂיתִי לְמִצְרָיִם", עַל כַּמָּה עֲבֵרוֹת הָיוּ חַיָּבִין לִי קֹדֶם שֶׁנִּזְדַּוְּגוּ לָכֶם, וְלֹא נִפְרַעְתִּי מֵהֶם אֶלָּא עַל יֶדְכֶם (מכילתא). וָאֶשָּׂא אֶתְכֶם. זֶה הַיּוֹם שֶׁבָּאוּ יִשְׂרָאֵל לְרַעְמְסֵס, שֶׁהָיוּ יִשְׂרָאֵל מְפֻזָּרִין בְּכָל אֶרֶץ גֹּשֶׁן, וּלְשָׁעָה קַלָּה כְּשֶׁבָּאוּ לִסַּע וְלָצֵאת, נִקְבְּצוּ כֻּלָּם לְרַעְמְסֵס. וְאֻנְקְלוֹס תִּרְגֵּם 'וָאֶשָּׂא': 'וְאַטֵּלִית יָתְכוֹן', כְּמוֹ 'וָאַסִּיעַ אֶתְכֶם', תִּקֵּן אֶת הַדִּבּוּר דֶּרֶךְ כָּבוֹד לְמַעְלָה. עַל־כַּנְפֵי נְשָׁרִים. כַּנֶּשֶׁר הַנּוֹשֵׂא גּוֹזָלָיו עַל כְּנָפָיו, שֶׁכָּל שְׁאָר הָעוֹפוֹת נוֹתְנִים אֶת בְּנֵיהֶם בֵּין רַגְלֵיהֶם, לְפִי שֶׁמִּתְיָרְאִין מֵעוֹף אַחֵר שֶׁפּוֹרֵחַ עַל גַּבֵּיהֶם, אֲבָל הַנֶּשֶׁר הַזֶּה אֵינוֹ מִתְיָרֵא אֶלָּא מִן הָאָדָם שֶׁמָּא יִזְרֹק בּוֹ חֵץ, לְפִי .שֶׁאֵין עוֹף פּוֹרֵחַ עַל גַּבָּיו, לְכָךְ נוֹתְנוֹ עַל כְּנָפָיו, אוֹמֵר: מוּטָב יִכָּנֵס הַחֵץ בִּי וְלֹא בִּבְנִי. אַף אֲנִי עָשִׂיתִי כֵן, "וַיִּסַּע מַלְאַךְ הָאֱלֹהִים …"(שמות יד כ), "וַיָּבֹא בֵּין מַחֲנֵה מִצְרַיִם …" (שמות יד כ), וְהָיוּ מִצְרַיִם זוֹרְקִים חִצִּים וְאַבְנֵי בָּלִיסְטְרָאוֹת וְהֶעָנָן מְקַבְּלָם. וָאָבִא אֶתְכֶם אֵלָי. כְּתַרְגּוּמוֹ.
וְעַתָּה. אִם עַתָּה תְקַבְּלוּ עֲלֵיכֶם, יֶעֱרַב לָכֶם מִכָּאן וָאֵילָךְ, שֶׁכָּל הַתְחָלוֹת קָשׁוֹת (מכילתא פב). וּשְׁמַרְתֶּם אֶת־בְּרִיתִי. שֶׁאֶכְרֹת עִמָּכֶם עַל שְׁמִירַת הַתּוֹרָה. סְגֻלָּה. אוֹצָר חָבִיב, כְּמוֹ "וּסְגֻלַּת מְלָכִים" (קהלת ב ח) – כְּלֵי יְקָר וַאֲבָנִים טוֹבוֹת שֶׁהַמְּלָכִים גּוֹנְזִים אוֹתָם - כָּךְ אַתֶּם תִּהְיוּ לִי סְגֻלָּה מִשְּׁאָר אֻמּוֹת. וְלֹא תֹאמְרוּ: אַתֶּם לְבַדְּכֶם שֶׁלִּי וְאֵין לִי אֲחֵרִים עִמָּכֶם. וּמַה יֵּשׁ לִי עוֹד שֶׁתְּהֵא חִבַּתְכֶם נִכֶּרֶת? כִּי־לִי כָּל־הָאָרֶץ. וְהֵם בְּעֵינַי וּלְפָנַי לִכְלוּם.
וְאַתֶּם תִּהְיוּ־לִי מַמְלֶכֶת כֹּהֲנִים. שָׂרִים, כְּמָה דְּאַתְּ אָמַר "וּבְנֵי דָּוִד כֹּהֲנִים" (שמואל־ב ח יח). אֵלֶּה הַדְּבָרִים. לֹא פָּחוֹת וְלֹא יוֹתֵר (מכילתא).

וַיָּשֶׁב מֹשֶׁה אֶת־דִּבְרֵי הָעָם …. בְּיוֹם הַמָּחֳרָת, שֶׁהוּא שְׁלִישִׁי, שֶׁהֲרֵי בְּהַשְׁכָּמָה עָלָה (שבת פו). וְכִי צָרִיךְ הָיָה מֹשֶׁה לְהָשִׁיב? אֶלָּא בָּא הַכָּתוּב לְלַמֶּדְךָ דֶּרֶךְ אֶרֶץ מִמֹּשֶׁה, שֶׁלֹּא אָמַר 'הוֹאִיל וְיוֹדֵעַ מִי שֶׁשְּׁלָחַנִי אֵינִי צָרִיךְ לְהָשִׁיב' (שבת פז).
בְּעַב הֶעָנָן. בְּמַעֲבֵה הֶעָנָן, וְזֶהוּ 'עֲרָפֶל'. וְגַם־בְּךָ. גַּם בַּנְּבִיאִים הַבָּאִים אַחֲרֶיךָ (מכילתא). וַיַּגֵּד מֹשֶׁה אֶת־דִּבְרֵי …. בְּיוֹם הַמָּחֳרָת, שֶׁהוּא רְבִיעִי לַחֹדֶשׁ. אֶת־דִּבְרֵי הָעָם …. תְּשׁוּבָה עַל דָּבָר זֶה, שָׁמַעְתִּי מֵהֶם שֶׁרְצוֹנָם לִשְׁמֹעַ מִמְּךָ. אֵינוֹ דּוֹמֶה הַשּׁוֹמֵעַ מִפִּי שָׁלִיחַ לַשּׁוֹמֵעַ מִפִּי הַמֶּלֶךְ, רְצוֹנֵנוּ לִרְאוֹת אֶת מַלְכֵּנוּ (מכילתא).
וַיֹּאמֶר יְהוָה אֶל־מֹשֶׁה. אִם כֶּן, שֶמֶּזְקִיקִין לְדַבֵּר עִמָּם, לֵךְ אֶל הָעָם. וְקִדַּשְׁתָּם. וְזִמַּנְתָּם, שֶׁיָּכִינוּ עַצְמָם הַיּוֹם וּמָחָר.
וְהָיוּ נְכֹנִים. מֻבְדָּלִים מֵאִשָּׁה (שבת פז). לַיּוֹם הַשְּׁלִישִׁי. שֶׁהוּא שִׁשָּׁה בַחֹדֶשׁ, וּבַחֲמִישִׁי בָּנָה מֹשֶׁה אֶת הַמִּזְבֵּחַ תַּחַת הָהָר וּשְׁתֵּים עֶשְׂרֵה מַצֵּבָה – כָּל הָעִנְיָן הָאָמוּר בְּפָרָשַׁת 'וְאֵלֶּה הַמִּשְׁפָּטִים' (שמות כד ד-ח), וְאֵין מֻקְדָּם וּמְאֻחָר בַּתּוֹרָה. לְעֵינֵי כָל־הָעָם. מְלַמֵּד שֶׁלֹּא הָיָה בָהֶם סוּמָא, שֶׁנִּתְרַפְּאוּ כֻלָּם (מכילתא).
וְהִגְבַּלְתָּ. קְבַע לָהֶם תְּחוּמִין לְסִימָן, שֶׁלֹּא יִקְרְבוּ מִן הַגְּבוּל וָהָלְאָה. לֵאמֹר. הַגְּבוּל אוֹמֵר לָהֶם 'הִשָּׁמְרוּ מֵעֲלוֹת מִכָּאן וּלְהָלְאָה', וְאַתָּה הַזְהִירֵם עַל כָּךְ. וּנְגֹעַ בְּקָצֵהוּ. אֲפִלּוּ בְקָצֵהוּ.
יָרֹה יִיָּרֶה. מִכָּאן לַנִּסְקָלִין שֶׁהֵם נִדְחִין לְמַטָּה מִבֵּית הַסְּקִילָה, שֶׁהָיָה גָּבוֹהַּ שְׁתֵּי קוֹמוֹת (סנהדרין מה א). יִיָּרֶה. יֻשְׁלַךְ לְמַטָּה לָאָרֶץ, כְּמוֹ "יָרָה בַיָּם" (שמות טו ד). בִּמְשֹׁךְ הַיֹּבֵל. כְּשֶׁיִּמְשֹׁךְ הַיּוֹבֵל קוֹל אָרֹךְ, הוּא סִימָן סִלּוּק שְׁכִינָה וְהַפְסָקַת הַקּוֹל, וְכֵיוָן שֶׁאֶסְתַּלֵּק - הֵם רַשָּׁאִין לַעֲלוֹת. הַיֹּבֵל. הוּא שׁוֹפָר שֶׁל אַיִל, שֶׁכֵּן בַּעֲרַבְיָא קוֹרִין לְדִכְרָא 'יוּבְלָא'. וְשׁוֹפָר שֶׁל אַיִל שֶׁל יִצְחָק הָיָה (פרקי דרבי אליעזר לא).
מִן־הָהָר אֶל־הָעָם. מְלַמֵּד שֶׁלֹּא הָיָה מֹשֶׁה פוֹנֶה לַעֲסָקָיו, אֶלָּא מִן הָהָר אֶל הָעָם (מכילתא).
הֱיוּ נְכֹנִים לִשְׁלֹשֶׁת יָמִים. לְסוֹף שְׁלֹשֶׁת יָמִים, הוּא יוֹם רְבִיעִי, שֶׁהוֹסִיף מֹשֶׁה יוֹם אֶחָד מִדַּעְתּוֹ, כְּדִבְרֵי רַבִּי יוֹסֵי (שבת פז א). וּלְדִבְרֵי הָאוֹמֵר 'בְּשִׁשָּׁה בַחֹדֶשׁ נִתְּנוּ עֲשֶׂרֶת הַדִּבְּרוֹת' - לֹא הוֹסִיף מֹשֶׁה כְלוּם, וְ"לִשְׁלֹשֶׁת יָמִים" כְּמוֹ 'לַיּוֹם הַשְּׁלִישִׁי'. אַל־תִּגְּשׁוּ אֶל־אִשָּׁה. כָּל שְׁלֹשֶׁת יָמִים הַלָּלוּ, כְּדֵי שֶׁיִּהְיוּ הַנָּשִׁים טוֹבְלוֹת לַיּוֹם הַשְּׁלִישִׁי, וְתִהְיֶינָה טְהוֹרוֹת לְקַבֵּל תּוֹרָה, שֶׁאִם יְשַׁמְּשׁוּ תּוֹךְ שְׁלֹשָה יָמִים, שֶׁמָּא תִפְלֹט הָאִשָּׁה שִׁכְבַת זֶרַע לְאַחַר טְבִילָתָהּ, וְתַחֲזֹר וְתִטַּמֵּא. אֲבָל מִשֶּׁשָּׁהֲתָה שְׁלֹשָה יָמִים, כְּבָר הַזֶּרַע מַסְרִיחַ וְאֵינוֹ רָאוּי לְהַזְרִיעַ, וְטָהוֹר מִלְּטַמֵּא אֶת הַפּוֹלֶטֶת (שבת פו א).
בִּהְיֹת הַבֹּקֶר. מְלַמֵּד שֶׁהִקְדִּים עַל יָדָם, מַה שֶּׁאֵין דֶּרֶךְ בָּשָׂר וָדָם לַעֲשׂוֹת כֵּן, שֶיְּהֵא הָרַב מַמְתִּין לַתַּלְמִיד. וְכֵן מָצִינוּ: "קוּם צֵא אֶל הַבִּקְעָה" (יחזקאל ג כב), "וָאָקוּם וָאֵצֵא אֶל־הַבִּקְעָה וְהִנֵּה־שָׁם כְּבוֹד־יְהוָה עֹמֵד" (יחזקאל ג כג).
לִקְרַאת הָאֱלֹהִים. מַגִּיד שֶׁהַשְּׁכִינָה יָצְאָה לִקְרָאתָם כְּחָתָן הַיּוֹצֵא לִקְרַאת כַּלָּה, וְזֶהוּ שֶׁאָמַר "יְהוָה מִסִּינַי בָּא" (דברים לג ב), וְלֹא נֶאֱמַר 'לְסִינַי בָּא' (מכילתא). בְּתַחְתִּית הָהָר. לְפִי פְשׁוּטוֹ: בְּרַגְלֵי הָהָר. וּמִדְרָשׁוֹ: שֶׁנִּתְלַשׁ הָהָר מִמְּקוֹמוֹ, וְנִכְפָּה עֲלֵיהֶם כְּגִיגִית (שבת פח).
עָשַׁן כֻּלּוֹ. אֵין עָשַׁן זֶה שֵׁם דָּבָר, שֶׁהֲרֵי נָקוּד הַשִּׁי״ן פַּתָּח, אֶלָּא לְשׁוֹן פָּעַל כְּמוֹ 'אָמַר', 'שָׁמַר', 'שָׁמַע', לְכָךְ תַּרְגּוּמוֹ 'תְּנַן כֻּלֵּהּ', וְלֹא תִרְגֵּם 'תְּנָנָא'. וְכָל 'עָשָׁן' שֶׁבַּמִּקְרָא נְקוּדִים קָמָץ, מִפְּנֵי שֶׁהֵם שֵׁם דָּבָר. הַכִּבְשָׁן. שֶׁל סִיד. יָכוֹל כְּכִבְשָׁן זֶה וְלֹא יוֹתֵר? תַּלְמוּד לוֹמַר: "בּוֹעֵר בָּאֵשׁ עַד לֵב הַשָּׁמַיִם" (דברים ד יא). וּמַה תַּלְמוּד לוֹמַר "כִּבְשָׁן"? לְשַׂבֵּר אֶת הָאֹזֶן מַה שֶּׁהִיא יְכוֹלָה לִשְׁמֹעַ, נוֹתֵן לַבְּרִיּוֹת סִימָן הַנִּכָּר לָהֶם. כַּיּוֹצֵא בּוֹ, "כְּאַרְיֵה יִשְׁאָג" (הושע יא י), וְכִי מִי נָתַן כֹּחַ בָּאֲרִי אֶלָּא הוּא, וְהַכָּתוּב מוֹשְׁלוֹ כְּאַרְיֵה? אֶלָּא אָנוּ מְכַנִּין וּמְדַמִּין אוֹתוֹ לִבְרִיּוֹתָיו, כְּדֵי לְשַׂבֵּר אֶת הָאֹזֶן מַה שֶּׁיְּכוֹלָה לִשְׁמֹעַ. כַּיּוֹצֵא בוֹ, "וְקוֹלוֹ כְּקוֹל מַיִם רַבִּים" (יחזקאל מג ד), וְכִי מִי נָתַן קוֹל לַמַּיִם אֶלָּא הוּא? וְאַתָּה מְכַנֶּה אוֹתוֹ, לְדַמּוֹתוֹ לִבְרִיּוֹתָיו, כְּדֵי לְשַׂבֵּר אֶת הָאֹזֶן (מכילתא).
הוֹלֵךְ וְחָזֵק מְאֹד. מִנְהַג הֶדְיוֹט, כָּל זְמַן שֶׁהוּא מַאֲרִיךְ לִתְקֹעַ קוֹלוֹ מַחֲלִישׁ וְכוֹהֶה, אֲבָל כָּאן הוֹלֵךְ וְחָזֵק מְאֹד. וְלָמָּה כָּךְ מִתְּחִלָּה? לְשַׂבֵּר אָזְנֵיהֶם מַה שֶּׁיְּכוֹלִין לִשְׁמֹעַ. מֹשֶׁה יְדַבֵּר. כְּשֶׁהָיָה מֹשֶׁה מְדַבֵּר וּמַשְׁמִיעַ הַדִּבְּרוֹת לְיִשְׂרָאֵל, שֶׁהֲרֵי לֹא שָׁמְעוּ מִפִּי הַגְּבוּרָה אֶלָּא "אָנֹכִי" וְ"לֹא יִהְיֶה לְךָ", וְהַקָּדוֹשׁ בָּרוּךְ הוּא מְסַיְּעוֹ לָתֵת בּוֹ כֹחַ לִהְיוֹת קוֹלוֹ מַגְבִּיר וְנִשְׁמָע (שם). יַעֲנֶנּוּ בְקוֹל. יַעֲנֶנּוּ עַל דְּבַר הַקּוֹל, כְּמוֹ "אֲשֶׁר יַעֲנֶה בָאֵשׁ" (מלכים־א יח כד) – עַל דְּבַר הָאֵשׁ, לְהוֹרִידוֹ.
וַיֵּרֶד יְהוָה עַל־הַר סִינַי. יָכוֹל יָרַד עָלָיו מַמָּשׁ, תַּלְמוּד לוֹמַר: "כִּי מִן הַשָּׁמַיִם דִּבַּרְתִּי עִמָּכֶם" (שמות כ יט), מְלַמֵּד שֶׁהִרְכִּין שָׁמַיִם הָעֶלְיוֹנִים וְהַתַּחְתּוֹנִים, וְהִצִּיעָן עַל גַּבֵּי הָהָר כְּמַצָּע עַל הַמִּטָּה, וְיָרַד כִּסֵּא הַכָּבוֹד עֲלֵיהֶם (מכילתא).
הָעֵד בָּעָם. הַתְרֵה בָהֶם שֶׁלֹּא לַעֲלוֹת בָּהָר. פֶּן־יֶהֶרְסוּ …. שֶׁלֹּא יֶהֶרְסוּ אֶת מַצָּבָם, עַל יְדֵי שֶׁתַּאֲוָתָם אֶל ה׳, לִרְאוֹת, וְיִקְרְבוּ לְצַד הָהָר. וְנָפַל מִמֶּנּוּ רָב. כָּל מַה שֶּׁיִּפֹּל מֵהֶם, וַאֲפִלּוּ הוּא יְחִידִי, חָשׁוּב לְפָנַי רָב (שם). פֶּן־יֶהֶרְסוּ. כָּל הֲרִיסָה מַפְרֶדֶת אֲסִיפַת הַבִּנְיָן, אַף הַנִּפְרָדִין מִמַּצַּב אֲנָשִׁים הוֹרְסִים אֶת הַמַּצָּב.
וְגַם הַכֹּהֲנִים. אַף הַבְּכוֹרוֹת שֶׁהָעֲבוֹדָה בָהֶם (זבחים קטו ב). הַנִּגָּשִׁים אֶל־יְהוָה. לְהַקְרִיב קָרְבָּנוֹת, אַף הֵם לֹא יִסְמְכוּ עַל חֲשִׁיבוּתָם לַעֲלוֹת. יִתְקַדָּשׁוּ. יִהְיוּ מְזֻמָּנִים לְהִתְיַצֵּב עַל עָמְדָּן. פֶּן־יִפְרֹץ. לְשׁוֹן 'פִּרְצָה'. יַהֲרֹג בָּהֶם וְיַעֲשֶׂה בָהֶם פִּרְצָה.
לֹא־יוּכַל הָעָם. אֵינִי צָרִיךְ לְהָעִיד בָּהֶם, שֶׁהֲרֵי מֻתְרִים וְעוֹמְדִין הֵם הַיּוֹם שְׁלֹשֶׁת יָמִים, וְלֹא יוּכְלוּ לַעֲלוֹת שֶׁאֵין לָהֶם רְשׁוּת.
לֶךְ־רֵד. וְהָעֵד בָּהֶם שֵׁנִית, שֶׁמְּזָרְזִין אֶת הָאָדָם קֹדֶם מַעֲשֶׂה, וְחוֹזְרִין וּמְזָרְזִין אוֹתוֹ בִּשְׁעַת מַעֲשֶׂה (מכילתא). וְעָלִיתָ אַתָּה וְאַהֲרֹן עִמָּךְ וְהַכֹּהֲנִים. יָכוֹל אַף הֵם עִמְּךָ? תַּלְמוּד לוֹמַר: וְעָלִיתָ אַתָּה. אֱמֹר מֵעַתָּה: אַתָּה מְחִצָּה לְעַצְמְךָ, וְאַהֲרֹן מְחִצָּה לְעַצְמוֹ, וְהַכֹּהֲנִים מְחִצָּה לְעַצְמָם. מֹשֶׁה נִגַּשׁ יוֹתֵר מֵאַהֲרֹן, וְאַהֲרֹן יוֹתֵר מִן הַכֹּהֲנִים, וְהָעָם כָּל עִקָּר אַל יֶהֶרְסוּ אֶת מַצָּבָם לַעֲלוֹת אֶל ה׳ (שם). פֶּן־יִפְרָץ־בָּם. אַף עַל פִּי שֶׁהוּא נָקוּד חֲטַף קָמָץ - אֵינוֹ זָז מִגְּזֵרָתוֹ. כָּךְ דֶּרֶךְ כָּל תֵּבָה שֶׁנְּקֻדָּתָהּ מְלָאפוּם, כְּשֶׁהִיא סְמוּכָה בָאָה בְּמַקָּף, מִשְׁתַּנֶּה הַנִּקּוּד לַחֲטַף קָמָץ.
וַיֹּאמֶר אֲלֵהֶם. הַתְרָאָה זוֹ.
