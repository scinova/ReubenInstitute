הַ֥לֲלוּ יָ֨הּ ׀ {פ} הַֽלֲלוּ־אֵ֥ל בְּקָדְשׁ֑וֹ הַֽ֝לֲל֗וּהוּ בִּרְקִ֥יעַ עֻזּֽוֹ׃
הַלֲל֥וּהוּ בִגְבוּרֹתָ֑יו הַ֝לֲל֗וּהוּ כְּרֹ֣ב גֻּדְלֽוֹ׃
הַ֭לֲלוּהוּ בְּתֵ֣קַע שׁוֹפָ֑ר הַ֝לֲל֗וּהוּ בְּנֵ֣בֶל וְכִנּֽוֹר׃
הַ֭לֲלוּהוּ בְּתֹ֣ף וּמָח֑וֹל הַֽ֝לֲל֗וּהוּ בְּמִנִּ֥ים וְעֻגָֽב׃
הַלֲל֥וּהוּ בְצִלְצְלֵי־שָׁ֑מַע הַֽ֝לֲל֗וּהוּ בְּֽצִלְצְלֵ֥י תְרוּעָֽה׃
כֹּ֣ל הַ֭נְּשָׁמָה תְּהַלֵּ֥ל יָ֗הּ הַֽלֲלוּ־יָֽהּ׃
