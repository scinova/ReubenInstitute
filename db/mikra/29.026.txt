וַיַּ֥עַן אִיּ֗וֹב וַיֹּאמַֽר׃{פ} 
מֶה־עָזַ֥רְתָּ לְלֹא־כֹ֑חַ ה֝וֹשַׁ֗עְתָּ זְר֣וֹעַ לֹא־עֹֽז׃
מַה־יָּ֭עַצְתָּ לְלֹ֣א חָכְמָ֑ה וְ֝תֻשִׁיָּ֗ה לָרֹ֥ב הוֹדָֽעְתָּ׃
אֶת־מִ֭י הִגַּ֣דְתָּ מִלִּ֑ין וְנִשְׁמַת־מִ֝י יָצְאָ֥ה מִמֶּֽךָּ׃
הָרְפָאִ֥ים יְחוֹלָ֑לוּ מִתַּ֥חַת מַ֝יִם וְשֹׁכְנֵיהֶֽם׃
עָר֣וֹם שְׁא֣וֹל נֶגְדּ֑וֹ וְאֵ֥ין כְּ֝ס֗וּת לָאֲבַדּֽוֹן׃
נֹטֶ֣ה צָפ֣וֹן עַל־תֹּ֑הוּ תֹּ֥לֶה אֶ֝רֶץ עַל־בְּלִי־מָֽה׃
צֹרֵֽר־מַ֥יִם בְּעָבָ֑יו וְלֹֽא־נִבְקַ֖ע עָנָ֣ן תַּחְתָּֽם׃
מְאַחֵ֥ז פְּנֵֽי־כִסֵּ֑ה פַּרְשֵׁ֖ז עָלָ֣יו עֲנָנֽוֹ׃
חֹֽק־חָ֭ג עַל־פְּנֵי־מָ֑יִם עַד־תַּכְלִ֖ית א֣וֹר עִם־חֹֽשֶׁךְ׃
עַמּוּדֵ֣י שָׁמַ֣יִם יְרוֹפָ֑פוּ וְ֝יִתְמְה֗וּ מִגַּעֲרָתֽוֹ׃
בְּ֭כֹחוֹ רָגַ֣ע הַיָּ֑ם [וּ֝בִתְובֻנָת֗וֹ] וּ֝בִתְבוּנָת֗וֹ מָ֣חַץ רָֽהַב׃
בְּ֭רוּחוֹ שָׁמַ֣יִם שִׁפְרָ֑ה חֹלֲלָ֥ה יָ֝ד֗וֹ נָחָ֥שׁ בָּרִֽחַ׃
הֶן־אֵ֤לֶּה׀ קְצ֬וֹת דְּרָכָ֗ו וּמַה־שֵּׁ֣מֶץ דָּ֭בָר נִשְׁמַע־בּ֑וֹ וְרַ֥עַם [גְּ֝בוּרֹתָ֗ו] גְּ֝בוּרֹתָ֗יו מִ֣י יִתְבּוֹנָֽן׃{ס}
