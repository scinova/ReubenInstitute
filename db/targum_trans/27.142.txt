שִׂכְלָא טָב עַל יְדֵי דָוִד בְּמֶהֱוֵי בְּאַסְפְּלִידָא צְלוֹתָא:
קָלִי קֳדָם יְיָ אֶקְבֵּל קָלִי קֳדָם יְיָ אֲצַלֵי:
אֶשׁוֹד קֳדָמוֹי שׁוּתִי עַקְתִי קֳדָמוֹי אֲתַנֵי:
בְּאִשְׁתַּלְהֲיוּת עֲלַי רוּחִי וְאַתְּ יָדַעְתָּ שְׁבִילִי בִּכְבִישָׁא דְנָן דַאֲהַלֵךְ כְּמַנוּ פַחָא לִי:
אִסְתַּכְּלֵית עַל יְמִינָא וַחֲמֵית וְלֵית לִי מִשְׁתְּמוֹדַע הוֹבַד שְׁזִיבוּ מִנִי וְלֵית תָּבַע לְנַפְשִׁי:
קִבְלֵית לְוָתָךְ יְיָ אֲמַרֵית אַנְתְּ מְשֵׁזְבִי חוּלָקִי בַּאֲרַע חַיָיא:
אֲצֵית לִצְלוֹתִי אֲרוּם אִתְמַסְכְּנֵית לַחֲדָא פְּצֵי יָתִי מֵרָדְפָי אֲרוּם אִתְחַיִלוּ מִנִי:
הַנְפֵּיק מִן מַסְגֵירָא נַפְשִׁי לְאוֹדָאָה יַת שְׁמָךְ אַמְטוּלְתִּי יַעַבְדוּן לָךְ כְּלִיל דִשְׁבָח צַדִיקַיָא אֲרוּם תְּשַׁלֵם גּוּמְלָא טָבָא עָלָי:
