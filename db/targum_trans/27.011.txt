תּוּשְׁבַּחְתָּא לְדָוִד בְּמֵימְרָא דַייָ סַבְּרֵית הֵכְדֵין אַתּוּן אָמְרִין לְנַפְשִׁי אִטַלְטְלֵי לְטוּרָא הֵיךְ צִפָּרָא:
אֲרוּם הָא רַשִׁיעֵי נַגְדִין קַשְׁתָּא מְתַקְנִין גִירֵהוֹן עַל נִימָא לְמִרְמֵי בִּקְבָלָא עֲלַוֵי תַקִינֵי לִבָּא:
מְטוּל דְאִין אִשְׁיָתָא יִתְרַעוּן זַכָּאָה מְטוּלָא עֲבַד טוּבָא:
יְיָ בְּהֵיכְלָא דְקוּדְשֵׁיהּ אֱלָהָא בִשְׁמֵי מְרוֹמָא כּוּרְסֵיהּ עֵינוֹי חָמְיָן תְּמוֹרוֹי מְבַחְנָן בְּנֵי נָשָׁא:
אֱלָהָא צַדִיקַיָא בָחֵין וְרַשִׁיעַיָא וְרַחֲמֵי חֲטוּפִין סְנָאַת נַפְשֵׁיהּ:
יָחֵית מַטְרִין דְפוּרְעָנוּ עַל רַשִׁיעֵי מַפְּחִין דְאֶשְׁתָּא וְכַבְרִיתָא וְזַעֲפָא עַלְעוֹלָא יַהֲבַת כַּלִידְהוֹן:
מְטוּל דְצַדִיקָא יְיָ צִדְקוּתָא רָחֵים תְּקַנְיָא יֶחֱמוֹן סְבַר אַפּוֹי:
