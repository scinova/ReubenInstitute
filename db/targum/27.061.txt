לְשַׁבָּחָא עַל תּוּשְׁבְּחָן לְדָוִד:
קַבֵּל יְיָ בָּעוּתִי אֲצֵית צְלוֹתִי:
מִן סְיָפֵי אַרְעָא קָדָמָךְ אֲצַלֵי בְּאִשְׁתַּלְהֲיוֹת לִבִּי בִּכְרַךְ תַּקִיף דְמִתְבְּנֵי עַל טַנֵר רָם מִנִי דַבַּר יָתִי:
אֲרוּם הֲוֵיתָא רָחִיץ לִי קוּסְטַל דְעִשׁוּנָא מִן קֳדָם בְּעֵיל דְבָבָא:
אֲדוּר בְּמַשְׁכְּנָךְ לְעָלְמַיָא אֶתְרְחֵץ בִּטְלַל שְׁכִנְתָּךְ לְעַלְמִין:
אֲרוּם אַנְתְּ יְיָ שְׁמַעְתָּא נִדְרַי יְהֵבְתָּא יְרוּתָא לְדַחֲלֵי שְׁמָךְ:
יוֹמִין עַל יוֹמֵי מַלְכָּא מְשִׁיחָא תּוֹסִיף שְׁנוֹי הֵיךְ דָרֵי עַלְמָא הָדֵין וְדָרֵי עַלְמָא דְאָתֵי:
יֵתֵיב לְעַלְמִין קֳדָם יְיָ טִיבוּ וּקְשׁוֹט מִן מָרֵי עַלְמָא יִנְטְרוּן לֵיהּ:
בְּכֵן אֲשַׁבַּח שְׁמָךְ לְעָלְמַיָא כַּד אַשְׁלֵים נִדְרַי בְּיוֹם פּוּרְקָנָא דְיִשְׂרָאֵל וּבְיוֹם דְיִתְרַבֵּי מַלְכָּא מְשִׁיחָא לְמֶהֱוֵי מְלִיךְ:
