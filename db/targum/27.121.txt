שִׁירָא דְאִתְאַמֵר עַל מַסוּקִין דִתְהוֹמָא אֶזְקוֹף עֵינַי לְטוּרַיָא מִן הָאן יֵיתֵי סַעֲדִי:
סַעֲדִי מִן קֳדָם יְיָ דַעֲבַד שְׁמַיָא וְאַרְעָא:
לָא יִתֵּן לְאִתְמוֹטָטָא רִגְלָךְ לָא נָיֵם נָטְרָךְ:
הָא לָא נָיֵם וְלָא יִדְמוּךְ נָטַר יִשְׂרָאֵל:
יְיָ יִנְטְרִנָךְ יְיָ יְטַלֵל עֲלָךְ עַל סְטַר יְמִינָךְ:
יֵימָם כַּד שְׁלִיט שִׁמְשָׁא לָא יִמְחוּנָךְ צַפְרִירֵי וְלֵילֵי כַּד שַׁלִיט סִיהֲרָא בְּלֵילְיָא:
מֵימְרָא דַייָ יִנְטְרִנָךְ מִכָּל בִּישׁ יִנְטוֹר יַת נַפְשָׁךְ:
יְיָ יִנְטוֹר מַפְקָךְ לִפְרַגְמַטְיָא וּמַעֲלָךְ לְמֶעֱסַק בְּאוֹרַיְתָא מִן הַשְׁתָּא וְעַד עַלְמָא:
