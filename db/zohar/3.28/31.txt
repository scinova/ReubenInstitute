אוּדְנִין דִּזְעֵיר אַנְפִּין


תָּאנָא, כְּתִיב, "הַטֵּה אֱלֹהַי אָזְנְךָ וּשֲׁמַע" (דניאל ט יח), הַאי אוּדְנָא דְּאִתְעָבִיד תְּחוֹת שַׂעְרֵי, וְשַׁעְרֵי תַּלְיָין עָלֵיהּ. וְאוּדְנָא אִתְעָבִיד בְּרִשׁוּמֵי רְשִׁימִין לְגָאוּ. כְּמָה דְּעֲבִיד דַּרְגָּא בְּעַקִימָא. מַאי טַעְמָא בְּעַקִימָא? בְּגִין דְּיִתְעַכַּב קָלָא לְאַעֲלָא בְּמוֹחָא, וְיַבְחִין בֵּהּ מוֹחָא, וְלָא בִּבְהִילוּ, בְּגִין לְמִשְׁמַע טַב וּבִישׁ. וְתָאנָא, מֵהַאי עֲקִימָא דִּבְגוֹ אוּדְנִין, תַּלְיָין כָּל אִינּוּן מָארֵי דְּגַדְפִין, דִּכְתִּיב בְּהוּ, "כִּי עוֹף הַשָּׁמַיִם יוֹלִיךְ אֶת־הַקּוֹל וּבַעַל כְּנָפַיִם יַגֵּיד דָּבָר" (קהלת י ב).


בְּגוֹ אוּדְנָא, נָטִיף מִתְּלָת חַלְלֵי דְּמוֹחָא, לְהַאי נוּקְבָּא דְּאוּדְנִין. וּמֵהַהוּא נְטִיפָא, עָיֵיל קָלָא בְּהַהוּא עֲקִימָא, וְאִתְצְרִיף בְּהַהוּא נְטִיפָא, בֵּין טַב וּבֵין בִּישׁ. טָב - דִּכְתִּיב, "כִּי־שֹׁמֵעַ אֶל־אֶבְיוֹנִים יְהֹוָה" (תהלים סט לד). בִּישׁ - דִּכְתִּיב, "וַיִּשְׁמַע יְהֹוָה וַיִּחַר אַפּוֹ וַתִּבְעַר־בָּם אֵשׁ יְהֹוָה" (במדבר יא א).


וְהַאי אוּדְנָא סָתִים לְבַר, וַעֲקִימָא עָיֵיל לְגוֹ, לְהַהוּא נוּקְבָּא דִּנְטִיפָא מִן מוֹחָא, בְּגִין לְמִכְנַשׁ קָלָא לְגָאוּ, דְּלָא יִפּוּק לְבַר, וִיהֵא נָטִיר וְסָתִים מִכָּל סִטְרוֹי. בְּגִין כָּךְ הוּא רָזָא. וַוי לְהַהוּא דִּמְגַלֵי רָזִין! דְּמַאן דִּמְגַלֵי רָזִין - כְּאִילּוּ אַכְחִישׁ תִּקּוּנָא דִּלְעֵילָּא, דְּאִתְתְּקַן לְמִכְנַשׁ רָזִין, וְלָא יִפְּקוּן לְבַר.


תַּנְיָא, בְּשַׁעֲתָא דְּצַוְוחִין יִשְׂרָאֵל בְּעָאקָא, וְשַׂעְרֵי מִתְגַּלְיָין מֵעַל אוּדְנִין, כְּדֵין עָיֵיל קָלָא בְּאוּדְנִין, בְּהַהוּא נוּקְבָּא דְּנָטִיף מִמּוֹחָא, וְכָנַשׁ בְּמוֹחָא, וְנָפִיק בְּנוּקְבֵי דְּחוֹטָמָא. וְאִתְזְעַר חוֹטָמָא, וְאִתְחַמָּם, וְנָפִיק אֶשָּׁא וּתְנָנָא מֵאִינּוּן נוּקְבִין, וּמִתְעָרִין {138b} כָּל גְּבוּרָאן, וְעָבִיד נוּקְמִין.


וְעַד לָא נָפְקִין מֵאִינּוּן נוּקְבִין אֶשָּׁא וּתְנָנָא, סָלִיק הַהוּא קָלָא לְעֵילָּא, וּבָטַשׁ בְּרֵישָָא דְּמוֹחָ, וְנַגְדִּין תְּרֵין דִּמְעִין מְעַיְּינִין, וְנָפַק מִנְּחִירוֹי תְּנָנָא וְאֶשָׁא, בְּהַהוּא קָלָא דְּנָגִיד לוֹן לְבַר.


בְּהַהוּא קָלָא דְּעָיִיל בְּאוּדְנִין, אִתְמַשְּׁכָאן וּמִתְּעָרָן כּוּלֵי הַאי, בְּגִין כַּךְ כְּתִיב, "וַיִּשְׁמַע יְהֹוָה וַיִּחַר אַפּוֹ וַתִּבְעַר־בָּם אֵשׁ יְהֹוָה". בְּהַהִיא שְׁמִיעָה דְּהַהוּא קָלָא, אִתְּעַר מוֹחָא. תָּנָא, כְּתִיב, "הַטֵּה אֱלֹהַי אָזְנְךָ", כְּלוֹמַר אַרְכִּין אוּדְנִין. שִׁית מְאָה אֶלֶף רִבּוֹא אִינּוּן מָארֵיהוֹן דְּגַדְפִין, דְּתַּלְיָין בְּאִלֵּין אוּדְנִין. וְכֹלָּא אִתְקְרוּן 'אָזְנֵי יְהֹוָה'. וּמַה דְּאִתְּמַר "הַטֵּה יְהֹוָה אָזְנְךָ", "אָזְנְךָ" - בִּזְעֵיר אנְַפִּין אִתְּמַר.


מִסִּטְרָא דְּחַד חַלָּלָא דְּמוֹחָא תַּלְיָין אוּדְנִין. וּמֵחַמְשִׁין תַּרְעִין דְּנָפְקִין מֵהַהוּא חַלָּלָא, אִית תַּרְעָא חַד, דְּנָגִיד וְנָפִיק וְאִתְפְּתַח בְּהַהוּא נוּקְבָּא דְּאוּדְנָא. וּמִסִּטְרָא דְּאִתְפַּשְּׁטוּתָא דְּהַהוּא חַלָּלָא דְּחַמְשִׁין תַּרְעִין, אִתְפְְּשַּׁ בְּגוּפָא בַּאֲתָר דְּלִבָּא שַׁארֵי, וְעַל דָּא בְּאוּדְנָא קָרֵי בֵּיהּ 'בְּחִינָה', וּבְלִבָּא קָרֵי בֵּיהּ 'בְּחִינָה', דִּכְתִּיב, "כִּי־אֹזֶן מִלִּין תִּבְחָן" (איוב לד ג), וּכְתִיב, "וּבֹחֵן לִבּוֹת וּכְלָיוֹת" (תהלים ז י), מִשּׁוּם דְּמֵאֲתָר חַד מִתְפַּשְּׁטִין.


תָּאנָא בִּצְנִיעוּתָא דְּסִפְרָא, כְּמָה דְּאוּדְנָא דָּא אַבְחִן בֵּין טַב וּבֵין בִּישׁ, כַּךְ כֹּלָּא. דְּבִזְעֵיר אַנְפִּין אִית סִטְרָא דְּטָב וּבִישׁ, יְמִינָא וּשְׂמָאלָא, רַחֲמֵי וְדִינָא. וְהַאי אוּדְנָא כְּלִיל בְּמוֹחָא. וּמִשּׁוּם דְּאִתְכְּלִל בְּמוֹחָא ובַּחֲלָלָא חַד, אִתְכְּלִיל בְּקָלָא דְּעָיִיל בֵּיהּ, וּבְאוּדְנָא קָרֵי בֵּיהּ 'שְׁמִיעָה'. וּבִ'שְׁמִיעָה' אִתְכְּלִיל 'בִּינָה'. "שְׁמַע" - כְּלוֹמַר, 'הָבֵן', אִשְׁתְּכַח דְּכֹלָּא בְּחַד מַתְקְלָא אִתְקַל. וּמִלִּין אִלֵּין לְמָארֵיהוֹן דְּמָארִין אִתְיְהָבָן, לְמִשְׁמַע, וּלְאִסְתַּכְּלָא, וּלְמִנְדַּע.


תָּא חֲזֵי, כְּתִיב, "יְהֹוָה שָׁמַעְתִּי שִׁמְעֲךָ יָרֵאתִי" (חבקוק ג ב). הַאי קְרָא אִשְׁתְּמוֹדַע, דְּכַד נְבִיאָה קַדִּישָׁא שָׁמַע, וְאִסְתָּכַּל, וְיָדַע, וְקָאִים עַל תִּקּוּנִין אִלֵּין, כְּתִיב "יָרֵאתִי", תַּמָּן יָאוּת הוּא לְדַחֲלָא וּלְאִתַבָּר קַמֵּיהּ, הַאי בִּזְעֵיר אַנְפִּין אִתְּמַר.


כַּד אִסְתָּכַּל וְיָדַע, מַה כְּתִיב "יְהֹוָה פָּעָלְךָ בְּקֶרֶב שָׁנִים חַיֵּיהוּ" - הַאי לְעַתִּיק יוֹמִין אִתְּמַר. וּבַכֹּל אֲתָר דְּיִשְׁתְּכַח "יְהֹוָה ׀ יְהֹוָה", בְּיוֹ״ד הֵ״א תְּרֵי זִמְנֵי, אוֹ בְּאָלֶ״ף דָּלֶ״ת וְיוּ״ד הֵ״א - חַד לִזְעֵיר אַנְפִּין, וְחַד לְעַתִּיקָא דְּעַתִּיקִין. וְאַף עַל גַּב דְּכֻלְּהוּ חַד, וְחַד שְׁמָא אִקְרוּ.


וְתָנֵינָן, אֵימָתַי אִקְרֵי שֵׁם מָלֵּא? בְּזִמְנָא דִּכְתִּיב "יְהֹוָה אֱלֹהִים". דְּהַאי הוּא שֵׁם מָלֵּא, דְּעַתִּיק דְּכֹלָּא, וְדִזְעֵיר אַנְפִּין. וְכֹלָּא הוּא שֵׁם מָלֵּא אִקְרֵי. וּשְׁאַר לָא אִקְרֵי שֵׁם מָלֵּא, כְּמָה דְּאוֹקִימְנָא, "וַיִּטַּע יְהֹוָה אֱלֹהִים" (בראשית ב ח), שֵׁם מָלֵּא בִּנְטִיעוֹת גִּנְתָּא. וּבְכָל אֲתָר "יְהֹוָה אֱלֹהִים" אִתְקְרֵיא שֵׁם מָלֵּא? "יְהֹוָה ׀ יְהֹוָה", כֹּלָּא הוּא בִּכְלָלָא. וְהַהוּא זִמְנָא אִתְּעָרוּן רַחֲמִין בְּכֹלָּא.


"יְהֹוָה פָּעָלְךָ בְּקֶרֶב שָׁנִים חַיֵּיהוּ" - לְעַתִּיק יוֹמִין אִתְּמַר. "מַאן פָּעָלְךָ" - זְעֵיר אַנְפִּין. "בְּקֶּרֶב שָׁנִים"- אִינּוּן 'שָׁנִים קַדְמוֹנִיּוֹת', דְּאִקְרוּן 'יְמֵי קֶדֶם', וְלָא אִקְרוּן 'שְׁנוֹת עוֹלָם'. "שָׁנִים קַדְמוֹנִיּוֹת" אִינּוּן 'יְמֵי קֶדֶם'. 'שְׁנוֹת עוֹלָם' אִלֵּין 'יְמֵי עוֹלָם'. וְהָכָא "בְּקֶרֶב שָׁנִים" - מַאן "שָׁנִים"? 'שָׁנִים קַדְמוֹנִיּוֹת'. "חַיֵּיהוּ" לְמַאן? "חַיֵּיהוּ" לִזְעֵיר אַנְפִּין. דְּכָל נְהִירוּ דִּילֵיהּ מֵאִינּוּן "שָׁנִים קַדְמוֹנִיּות" אִתְקָיָּימוּ, וּבְגִין כָּךְ אָמַר "חַיֵּיהוּ". "בְּרוֹגֶז רַחֵם תִּזְכּור" - לְהַהוּא חֶסֶד עִלָּאָה דְּעַתִּיקָא דְּעַתִּיקִין, דְּבֵיהּ אִתְּעַר רַחֲמִין לְכֹלָּא, לְמַאן דְּבָעֵי לְרַחֲמָא, וּלְמַאן דְּיֵאוֹת לְרַחֲמָא.