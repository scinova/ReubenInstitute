גולגלתא דזעיר אנפין


תָּאנָא, כַּד סָלִיק בִּרְעוּתָא דְּרֵישָׁא חִוָּורָא, לְמֶעְבַּד יְקָרָא לִיקָרֵיהּ, תַּקִּין, וְזַמִּין, וְאַפִּיק מִבּוּצִינָא דְּקַרְדִּינוּתָא, חַד נִיצוֹצָא, נָשַׁב בֵּיהּ, אִתְתַּקַּר, וְסָלִיק רְעוּתֵיהּ, וְאִתְפָּשַּׁט לִתְלַת מְאָה וְשִׁבְעִין עִיבָר. וְנִיצוֹצָא קָאִים, וְשָׁארִי נָפִיק אֲוִירָא דַּכְיָא, וּמִתְגַּלְגְּלָא, נָשַׁב בֵּיהּ, אִתְתָּקַּן וְאִתְפָּשַּׁט. וְנָפִיק חַד גּוּלְגַלְתָּא תַּקִּיפָא, וְאִתְפָּשַּׁט לְאַרְבַּע סִטְרִין.


וּבְהַאי אֲוִירָא דַּכְיָא, אִשְׁתְּאִיב נִיצוֹצָא וְאִתְאֲחָד, וְאִתְכּלִיל בֵּיהּ. 'בֵּיהּ', סַלְּקָא דַּעְתָּךְ? אֶלָּא, אִתְטָמַר 'בֵּיהּ'. וּבְגִין כַּךְ, הַאי גּוּלְגַּלְתָּא אִתְפָּשַׁט בְּסִטְרוֹי, וְהַאי אֲוִירָא הוּא טָמִיר דִּטְמִירִין דְּעַתִּיק יוֹמִין, בְּרוּחָא דְּגָנִיז.


בְּהַאי גּוּלְגַּלְתָּא אִתְפָּשָׁטוּ אֶשָּׁא מִסְּטַר חַד, וַאֲוִירָא מִסְּטַר חַד. וַאֲוִירָא דַּכְיָא קָאִים עָלֵיהּ מֵהַאי סְטָר; וְאֶשָּׁא דַּכְיָא קָאִים מֵהַאי סְטָר. מַאי אֶשָּׁא הָכָא? אֶלָּא, לָאו הוּא אֶשָּׁא, אֲבָל נִיצוֹצָא דָּא, דְּאִתְכְּלִיל בַּאֲוִירָא דַּכְיָא, נָהִיר לְמָאתָן וְשִׁבְעִין עָלְמִין, וְדִינָא מִסִּטְרוֹי אִשְׁתְּכַח, וּבְגִין דָּא, הַאי גּוּלְגַלְתָּא אִתְקְרֵי 'גּוּלְגַּלְתָּא תַּקִּיפָא'.


בְּגוּלְגַּלְתָּא דָּא, יַתְבִין תִּשְׁעָה אַלְפֵי רִבּוֹא עָלְמִין, דְּנַטְלִין עֲלוֹי וְסַמְכִין עֲלוֹי. בְּהַאי גּוּלְגַּלְתָּא, נָטִיף טַלָּא מֵרֵישָׁא חִיוָּורָא, דְּאִתְמְלֵּי מִנֵיהּ תָּדִיר. וּמֵהַאי טַלָּא דְּאַנְעַר מֵרֵישֵׁיהּ, זְמִינִין מֵיתַיָּיא לְאַחֲיָּאָה.


וְהוּא טַלָּא דְּאִתְכְּלִיל בִּתְרֵי גְּוָונֵי, מִסִּטְרָא דְּרֵישָׁא חִיוָּרָא, חִיוָּור בְּגַוִויהּ, דְּכָלִיל כֻּלְּהוּ חִיוָּורֵי. אֲבָל כַּד אִתְיַישְּׁבָן בְּהַאי רֵישָׁא דִּזְעֵיר אַנְפִּין, אִתְחֲזֵי בֵּיהּ סוּמָקָא, כְּהַאי בְּדוֹלְחָא דְּאִֽיהוּ חִיוָּור, וְאִתְחַזְיָיא גַּוְונָא סוּמָקָא בְּגַוְונָא חִיוָּורָא.


וּבְגִין כַּךְ כְּתִיב, "וְרַבִּים מִיְּשֵׁנֵי אַדְמַת־עָפָר יָקִיצוּ, אֵלֶּה לְחַיֵּי עוֹלָם, וְאֵלֶּה לַחֲרָפוֹת לְדִרְאוֹן עוֹלָם" (דניאל יב ב). "לְחַיֵּי עוֹלָם" - בְּגִין דְּאִתְחֲזִיאוּ לְהַהוּא חִיוָּורָא, דְּאָתֵי מִסְטַר דְּעַתִּיק יוֹמִין, אֲרִיכָא דְּאַנְפִּין. "לַחֲרָפוֹת לְדִרְאוֹן עוֹלָם" - בְּגִין דְּאִתְחֲזִיאוּ לְהַהוּא סוּמָקָא דִּזְעֵיר אַנְפִּין. וְכֹלָּא כָּלִיל בְּהַהוּא טַלָּא, הֲדָא הוּא דִכְתִיב, "כִּי טַל אוֹרוֹת טַלֶּךָ" (ישעיה כו יט). "אוֹרוֹת" - תְּרֵין. וְהַהוּא טַלָּא דְּנָטִיף, נָטִיף כָּל יוֹמָא לְחַקְלָא דְּתַפּוּחִים. כְּגְוָונֵי חִיוָּורָא וְסוּמָקָא.


הַאי גּוּלְגַּלְתָּא אַנְהִיר בִּתְרֵי גְּוָונֵי, לְהַאי סְטָר וּלְהָאי סְטָר. וּמֵהַאי אֲוִירָא דַּכְיָא, אִתְפָּשָׁט מְגוּלְגַּלְתָּא לְאַנְפּוֹי מֵאָה וְחַמְשִׂין רִבּוֹא עָלְמִין. וּבְגִין כַּךְ אִתְקְרֵי 'זְעֵיר אַנְפִּין'. וּבְשַׁעֲתָא דְּאִצְטְרִיךְ, אִתְפְּשָׁטוּ אַנְפּוֹי, וַאֲרִיכִין בְּהַהוּא זִמְנָא, בְּגִין דְּאַשְׁגַּח בְּאַנְפּוֹי דְּעַתִּיקָא דְּעַתִּיקִין, וְחָיֵיס לְעָלְמָא.


וּמֵהַאי גּוּלְגַּלְתָּא, נָפִיק חַד עִיבָר, לְכָל אִינּוּן דִּלְתַּתָּא. וְיָהֲבֵי אֲגָר חִוַּורְתָּא לְעַתִּיק יוֹמִין. כַּד עָאלִין בְּחוּשְׁבָּנָא [דף קלו א] תְּחוֹת שַׁרְבִיטָא. וְלָקֳבֵיל דָּא, "בֶּקַע לַגוּלְגֹּלֶת" (שמות לח כו) לְתַתָּא, כַּד עָאלִין בְּחוּשְׁבָּנָא. וְהַאי "בֶּקַע" אֲגָר חִוַּורְתָּא, אִשְׁתְּכַח מִנֵּיהּ לְעַתִּיק יוֹמִין.