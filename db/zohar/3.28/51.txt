תָּאנָא, בְּכָה רַבִּי שִׁמְעוֹן, וַאֲרֵים קָלֵהּ וַאֲמַר:

- אִי בְּמִלִּין דִּילַן, דְּאִתְגַּלְּיָן הָכָא, אִתְגְּנִיזוּ חַבְרַיָּא בְּאִדְּרָא דְּעָלְמָא דְאָתֵי, וְאִסְתַּלַּקוּ מֵהַאי עָלְמָא - יָאוּת וְשַׁפִּיר הֲוָה, בְּגִין דְּלָא אִתְגַּלְּיַן לְחַד מִבְּנֵי עָלְמָא.

הֲדַר וַאֲמַר:

- הֲדַרִי בִּי, דְּהָא גְּלֵי קַמֵּהּ דְּעַתִּיקָא דְּעַתִּיקִין, סְתִימָא דְּכָל סְתִימִין, דְּהָא לָא לִיקָרָא דִּילִי עֲבִידְנָא, וְלָא לִיקָרָא דְּבֵית אַבָּא, וְלָא לִיקָרָא דְּחַבְרַיָּא אִלֵּין - אֶלָּא בְּגִין דְּלָא יִטְעוּן בְּאוֹרְחוֹי, וְלָא יַעֲלוּן בְּכִסּוּפָא לְתַרְעֵי פַּלְטְרוֹי, וְלָא יִמְּחוּן בִּידֵיהוֹן. זַכָּאָה חוּלָקִי עִמְּהוֹן, לְעָלְמָא דְאָתֵי.


תָּנָא, עַד לָא נַפְקוּ חַבְרַיָיא מֵהַהוּא אִדָּרָא - מִיתוּ רִבִּי יוֹסֵי בַּרִבִּי יַעֲקֹב, וְרִבִּי חִזְקִיָּה, וְרִבִּי יֵיסָא. וְחָמוּ חַבְרַיָּיא, דַּהֲווֹ נַטְלִין לוֹן מַלְאֲכִין קַדִּישִׁין בְּהַהוּא פַּרְסָא, וְאָמַר רַבִּי שִׁמְעוֹן מִלָּה - וְאִשְׁתְּכָכוּ.

צָוַוח וְאָמַר:

- שֶׁמָּא - חַס וְשָׁלוֹם - גְּזֵרָה אִתְגְּזַר עֲלָנָא לְאִתְעַנְּשָׁא, דְּאִתְגְלֵי עַל יְדָנָא, מַה דְּלָא אִתְגְּלֵי מִיּוֹמָא דְּקָאִים מֹשֶׁה עַל טוּרָא דְּסִינַי, דִּכְתִּיב: "וַיְהִי שָׁם עִם יהוה אַרְבָּעִים יוֹם וְאַרְבָּעִים לַיְלָה" (שמות לד כח). מַה אֲנָא הָכָא, אִי בְּגִין דָּא אִתְעֲנָשׁוּ?


שָׁמַע קָלָא:

- זַכָּאָה אַנְתְּ, רַבִּי שִׁמְעוֹן! זַכָּאָה חוּלָקָךְ וְחַבְרַיָּיא אִלֵּין דְּקַיְימִין בַּהֲדָךְ, דְּהָא אִתְגְּלֵי לְכוֹן, מַה דְּלָא אִתְגְּלֵי לְכָל חֵילָא דִּלְעֵילָּא. אֲבָל תָּא, חֲזֵי! דְּהָא כְּתִיב: "בִּבְכוֹרוֹ יְיַסְּדֶנָּה, וּבִצְעִירוֹ יַצִּיב דְּלָתֶיהָ" (יהושע ו כו). וְכָּל שֶׁכֵּן דְּבִרְעוּ סַגִּי וְתַקִּיף, אִתְדָּבָקוּ נַפְשַׁתְהוֹן, בְּשַׁעֲתָא דָּא דְּאִתְנְסִיבוּ. זַכָּאָה חוּלָקֵיהוֹן, דְּהָא בִּשְׁלֵימוּתָא אִסְתָּלָקוּ.


תָּאנָא, בְּעוֹד דְּאִתְגַּלְּיָין מִלִּין, אִתְרְגִישׁו עִלָּאִין וְתַּתָּאִין, וְקָלָא אִתְּעַר בְּמָאתָן וְחַמְשִׁין עָלְמִין, דְּהָא מִלִּין עַתִּיקִין לְתַתָּא אִתְגַּלְיָין, [וְעוֹד|ועד] דְּאִלֵּין - מִתְבַּסְּמָן נִשְׁמָתַיְיהוּ בְּאִינּוּן מִלִּין, נַפְקָא נִשְׁמָתַיְיהוּ בִּנְשִׁיקָה, וְאִתְקַשָּׁר בְּהַהוּא פַּרְסָא, וְנַטְלִין לְהוּ מַלְאֲכֵי עִלָּאֵי, וְסַלְּקִין לוֹן לְעֵילָּא.

וַאֲמַאי אִלֵּין? - מִשּׁוּם דְּעָאלוּ וְלָא נַפְקוּ, זִמְנָא אַחֲרָא מִן קַדְמַת דְּנָא, וְכֻלְּהוּ אַחֲרִינֵי - עָאלוּ וְנַפְקוּ.


אָמַר רַבִּי שִׁמְעוֹן:

- כַּמָה זַכָּאָה חוּלָקֵיהוֹן דְּהָנֵי תְּלָתָא, וְזַכָּאָה חוּלָקָנָא לְעָלְמָא דְּאָתֵי בְּגִין דָּא.

נָפַק קָלָא תִּנְיָינוּת וְאָמַר:

- "וְאַתֶּם הַדְּבֵקִים בַּיהוה אֱלֹהֵיכֶם חַיִּים כֻּלְכֶם הַיּוֹם" (דברים ד ד).

קָמוּ וְאַזְלוּ. בְּכָל אֲתָר דַּהֲווֹ מִסְתַּכְּלֵי, סָלִיק רֵיחִין. אָמַר רַבִּי שִׁמְעוֹן:

- שְׁמַע מִינָּהּ, דְּעָלְמָא מִתְבְּרָךְ בְּגִינָן.

וַהֲווּ נַהֲרִין אַנְפּוֹי דְּכֻלְּהוּ, וְלָא הֲווֹ יַכְלִין בְּנֵי עָלְמָא לְאִסְתַּכְּלָא בְּהוּ.


תָּאנָא, עֲשָׂרָה עָאלוּ, וְשֶׁבַע נַפְקוּ, וַהֲוָה חַדֵּי רַבִּי שִׁמְעוֹן, וְרִבִּי אַבָּא - עָצִיב. יוֹמָא חַד, הֲוָה יָתִיב רַבִּי שִׁמְעוֹן וְרִבִּי אַבָּא עִמֵּיהּ. אָמַר רַבִּי שִׁמְעוֹן מִלָּה, וְחָמוּ לְאִלֵּין תְּלָתָא, דַּהֲווֹ מַיְיתִין לְהוֹן מַלְאֲכִין עִלָּאִין, וּמְחַזְיָין לְהוּ גְּנִיזִין וְאִדָּרִין דִּלְעֵילָּא, בְּגִין יְקָרָא דִּלְהוֹן, וַהֲווּ עַיְילֵי לוֹן בְּטוּרֵי דְּאֲפַרְסְמוֹנָא דַּכְיָא. נַח דַּעְתֵּיהּ דְּרִבִּי אַבָּא.


תָּאנָא, מֵהַהוּא יוֹמָא לָא אַעְדּוּ חַבְרַיָּיא מִבֵּי רַבִּי שִׁמְעוֹן. וְכַד הֲוָה רַבִּי שִׁמְעוֹן מְגַלֶּה רָזִין, לָא מִשְׁתַּכְּחִין תַּמָּן אֶלָּא אִינּוּן. וַהֲוָה קָארֵי לְהוּ רִבִּי שִׁמְעוֹן:

- שִׁבְעָה אֲנָן, עֵינֵי יהוה, דִּכְתִּיב: "שִׁבְעָה אֵלֶּה עֵינֵי יהוה" (זכריה ד י), וְעָלָן אִתְּמַר.

אָמַר רִבִּי אַבָּא:

- אֲנָן שִׁיתָא בּוֹצִינֵי, דְּנַהֲרָאן מִשְּׁבִיעָאָה. אַנְתְּ הוּא שְׁבִיעָאָה דְּכֹלָּא, דְּהָא לֵית קִיוּמָא לְשִׁיתָא, בַּר מִשְּׁבִיעָאָה, דְּכֹלָּא תָּלֵי בִּשְׁבִיעָאָה. רִבִּי יְהוּדָה קָארֵי לֵיהּ 'שַׁבָּת', דְּכֻלְּהוּ שִׁיתָא מִנֵּיהּ מִתְבָּרְכִין, דִּכְתִּיב: "שַׁבָּת לַיהוה" (שמות כ ט), "קֹדֶשׁ לַיהוה" (שמות טז כג), מַה 'שַׁבָּת לַיהוה' קֹדֶשׁ, אוּף רַבִּי שִׁמְעוֹן, 'שַׁבָּת לַיהוה' - קֹדֶשׁ.