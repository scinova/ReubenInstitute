תַּנְיָא: אֲמַר רִבִּי שִׁמְעוֹן לְחַבְרַיּיא:
- עַד אֵימַת נִיתֵּיב בִּקְיָימָא דְּחַד סַמְכָא? כְּתִיב: "עֵת לַעֲשׂוֹת לַיהוה, הֵפֵרוּ תּוֹרָתֶךָ" (תהלים קיט קכו). יוֹמִין זְעֵירִין, וּמָארֵי דְּחוֹבָא דָּחֵיק. כָּרוֹזָא קָרֵי כָּל יוֹמָא, וּמְחָצְדֵי חַקְלָא זְעֵירִין אִינּוּן, וְאִינְּהוּ בְּשׁוּלֵי כַּרְמָא, לָא אַשְׁגְּחַן, וְלָא יָדְעִין לְאָן אֲתַר אָזְלִין, כְּמָה דְּיָאוּת.

אִתְכְּנַשׁוּ, חַבְרַיָּיא לְבֵי אִדְּרָא, מְלוּבָּשִׁין שִׁרְיָין, סַיְיפֵי וְרוּמְחֵי בִּידֵיכוֹן! אִזְדְּרַזוּ בְּתִקּוּנֵיכוֹן, בְּעֵיטָא, בְּחָכְמְתָא, בְּסוּכְלְתָנוּ, בְּדַעְתָּא, בְּחֵיזוּ, בִּידִין, בְּרִגְלִין. אַמְלִיכוּ עֲלֵיכוֹן לְמַאן דְּבִרְשׁוּתֵיהּ חַיֵּי וּמוֹתָא, לְמִגְזַר מִלִּין דִּקְשׁוֹט, מִלִּין דְּקַדִּישֵׁי עֶלְיוֹנִין צָיְיתֵי לְהוּ, וַחֲדַאן לְמִשְׁמַע לְהוּ, וּלְמִנְדַּע לְהוּ.

יְתִיב רִבִּי שִׁמְעוֹן וּבְכָה, וַאֲמַר:
- וַוי אִי גַּלֵּינָא, וַוי אִי לָא גַּלֵּינָא!
חַבְרַיָּיא דַּהֲווֹ תַּמָּן אִשְׁתִּיקוּ. קָם רִבִּי אַבָּא וַאֲמַר לֵיהּ:
- אִי נִיחָא קַמֵּיהּ דְּמָר לְגַלָּאָהּ, הָא כְּתִיב: "סוֹד יהוה לִירֵאָיו" (תהלים כה יד), וְהָא חַבְרַיָּיא אִילֵּין - דָּחֲלִין דְּקֻדְשָׁא בְּרִיךְ־הוּא אִינּוּן, וּכְבָר עָאלוּ בְּאִדְּרָא דְּבֵי־מַשְׁכְּנָא, מִנְּהוֹן עָאלוּ, מִנְּהוֹן נְפַקוּ.

תַּנָא, אִתְמְנוּ חַבְרַיָּיא קַמֵּיהּ דְּרִבִּי שִׁמְעוֹן, וְאִשְׁתְּכַחוּ: • רִבִּי אֶלְעָזָר בְּרֵיהּ, • וְרִבִּי אַבָּא, • וְרִבִּי יְהוּדָה, • וְרִבִּי יוֹסֵי בַּר־יַעֲקֹב, • וְרִבִּי יִצְחָק, • וְרִבִּי חִזְקִיָּה בַּר־רַב, • וְרִבִּי חִיָּיא, • וְרִבִּי יוֹסֵי, • וְרִבִּי יֵיסָא. יְדִין יְהַבוּ לְרִבִּי שִׁמְעוֹן, וְאֶצְבְּעָן זְקַפוּ לְעֵילָּא. וְעָאלוּ בְּחַקְלָא בֵּינֵי אִילָנֵי וִיתִבוּ.

קָם רִבִּי שִׁמְעוֹן וּצְלִי צְלוֹתֵיהּ. יְתִיב בְּגַוַּויְהוּ, וַאֲמַר:
- כָּל חַד יִשְׁוֵוי יְדוֹהִי בְּתֻקְפֵּיהּ.
שְׁווּ יְדַיְיהוּ, וּנְסַב לוֹן. פְּתַח וַאֲמַר:
- "אָרוּר הָאִישׁ אֲשֶׁר יַעֲשֶׂה פֶסֶל וּמַסֵּכָה, תּוֹעֲבַת יְהֹוָה, מַעֲשֵׂה יְדֵי חֲרַשׁ, וְשָׂם בַּסָּתֶר" (דברים כז טו).
וְעַנּוּ כֻּלָּם וְאָמְרוּ:
- אָמֵן!

פְּתַח רִבִּי שִׁמְעוֹן וַאֲמַר:
- "עֵת לַעֲשׂוֹת לַיהוה" (תהלים קיט קכו), אֲמַּאי "עֵת לַעֲשׂוֹת לַיהוה"? מִשּׁוּם דְּ"הֵפֵֽרוּ תּוֹרָתֶֽךָ". מַאי "הֵפֵֽרוּ תּוֹרָתֶֽךָ"? תּוֹרָה דִּלְעֵילָּא, דְּאִיהִי מִתְבַּטְּלָא אִי לָא יִתְעֲבִיד בְּתִקּוּנוֹי דָּא. וּלְעַתִּיק־יוֹמִין אִתְּמַר. כְּתִיב: "אַשְׁרֶֽיךְ יִשְׂרָאֵל, מִי כָמֽוֹךָ" (דברים לג כט), וּכְתִיב: "מִי־כָמֹֽכָה בָּאֵלִם יהוה" (שמות טו יא).

קְרָא לְרִבִּי אֶלְעָזָר בְּרֵיהּ, אוֹתְבֵיהּ קַמֵּיהּ, וּלְרִבִּי אַבָּא מִסִּטְרָא אַחַרָא, וַאֲמַר:
- אֲנַן כְּלָלָא דְּכֹלָּא. עַד הַשְׁתָּא אִתְתְּקַּנוּ קָיְימִין.
אִשְׁתִּיקוּ. שְׁמַעוּ קָלָא, וְאַרְכֻּבָּתָן - דָּא לְדָא נְקַשׁוּ. מַאי קָלָא? קָלָא דְּכִנּוּפְיָיא עִלָּאָה דְּמִתְכַּנְּפֵי.

חַדִי רִבִּי שִׁמְעוֹן, וֲאַמַר:
- "יהוה! שָׁמַֽעְתִּי שִׁמְעֲךָ - יָרֵאתִי" (חבקוק ג ב) - הָתָם, יָאוּת הֲוָה לְמִהְוֵי דָּחֵיל. אֲנַן - בַּחֲבִיבוּתָא תַּלְיָיא מִלְּתָא, דִּכְתִיב: "וְאָהַבְתָּֽ אֶת יהוה אֱלֹהֶֽיךָ" (דברים ו ה), וּכְתִיב: "מֵאַהֲבַת יהוה אֶתְכֶם" (דברים ז ח), וּכְתִיב: "אָהַֽבְתִּי אֶתְכֶם" (מלאכי א ב).

רִבִּי שִׁמְעוֹן פְּתַח וַאֲמַר:
- "הוֹלֵךְ רָכִיל - מְגַלֶּה־סּוֹד, וְנֶאֱמַן־רוּחַ - מְכַסֶּה דָבָר" (משלי יא יג). "הוֹלֵךְ רָכִיל" - הַאי קְרָא קַשְׁיָא, 'אִישׁ רָכִיל' מִבְעֵי לֵיהּ לְמֵימַר, מַאן "הוֹלֵךְ"? אֶלָּא, מַאן דְּלָא אִתְיְישַּׁב בְּרוּחֵיהּ, וְלָא הֲוֵי מְהֵימְנָא - הַהוּא מִילָּא דִּשְׁמַע אָזֵיל בְּגַוֵּויהּ כְּחִיזְרָא בְּמַיָּא, עַד דְּרָמֵי לֵיהּ לְבַר. מַאי טַעְמָא? מִשּׁוּם דְּלֵית רוּחֵיהּ רוּחָא דְּקִיּוּמָא. אֲבָל מַאן דְּרוּחֵיהּ רוּחָא דְּקִיּוּמָא, בֵּיהּ כְּתִיב: "וְנֶאֱמַן־רוּחַ - מְכַסֶּה דָבָר". "וְנֶאֱמַן־רוּחַ" - קִיּוּמָא דְּרוּחָא, בְּרוּחָא תַּלְיָיא מִלְּתָא. וּכְתִיב: "אַל־תִּתֵּן אֶת־פִּיךָ לַחֲטִיא אֶת־בְּשָׂרֶךָ" (קהלת ה ה).

וְלֵית עָלְמָא מִתְקַיְּימָא אֶלָּא בְּרָזָא. וְכִי אִי בְּמִלֵּי עָלְמָא אִצְטְרִיךְ רָזָא, בְּמִלִּין רָזִין דְּרָזַיָּיא דְּעַתִּיק־יוֹמִין, דְּלָא אִתְמַסְרָאן אֲפִילּוּ לְמַלְאֲכִין עִלָּאִין, עַל אַחַת כַּמָּה וְכַמָּה.

אֲמַר רִבִּי שִׁמְעוֹן:
- לִשְׁמַיָּא לָא אֵימָא דְּיֶצִּיתּוּן, לְאַרְעָא לָא אֵימָא דְּתִשְׁמַע, דְּהָא אֲנַן קַיּוֹמֵי עָלְמִין, תְּנָא רָזִין דְּרָזִין.