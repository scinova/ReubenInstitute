פִּקּוּדָא שְׁתִיתָאָה

פִּקּוּדָא שְׁתִיתָאָה: לְאִתְעַסְּקָא בִּפְרִיָּה וּרְבִיָּה. דְּכָל מָאן דְּאִתְעַסַּק בִּפְרִיָּה וּרְבִיָּה - גָּרִים לְהַהוּא נָהָר לְמֶהוֵי נְבִיעַ תָּדִיר וְלָא יִפָּסְקוּן מֵימוֹי. וְיַמָּא אִתְמַלְיָיא בְּכָל סִטְרִין, וְנִשְׁמָתִין חַדְתִּין מִתְחַדְּשָׁן וְנָפְקִין מֵהַהוּא אִילָנָא, וְחֵילִין סַגִּיאִין אִתְרַבִּיאוּ לְעֵילָא בַּהֲדֵי אִנּוּן נִשְׁמָתִין. הֲֽדָא הוּא דִכְתִיב: "יִשְׁרְצוּ הַמַּֽיִם שֶֽׁרֶץ נֶֽפֶשׁ חַיָּה" (בראשית א כ). דָּא בְּרִית קַיָּימָא קַדִּישָׁא, נְהָר דְּנָגִיד וְנָפִיק, וּמַיָא דִילֵיהּ אִתְרַבִּֽיאוּ וְרַחֲשִׁין רִחֲשָׁא וְרִבּוּיָא דְּנִשְׁמָתֵיה לְהַהִיא חַיָּה.

וּבְאִנּוּן נִשְׁמְתִין דְּעָאלִין בְּהַהִיא חַיָּה, נַפְקֵי כַּמָּה עוֹפֵי דְּפָרְחָן וְטָאסָן כָּל עָלְמָא. וְכַד נִשְׁמְתָא נָפְקָא לְהַאי עָלְמָא, הַהוּא עוֹפָא דְּפָרַח וְנָפַק בַּהֲדֵי הַאי נִשְׁמְתָא, מֵהַהוּא אִילָנָא נָפַק עִמֵיהּ. כַּמָּה נָפְקָן בְּכָל נִשְׁמְתָא וְנִשְׁמְתָא? תְּרֵין, חַד מִימִינָא, וְחַד מִשְּׂמָאלָא. אִי זָכֵי - אִנּוּן נָטְרִין לֵיהּ, דִּכְתִיב: "כִּי מַלְאָכָיו יְצַוֶּה־לָךְ" (תהלים צא יא). וְאִי לָא - אִנּוּן מְקַטְרְגֵי עֲלֵיהּ.

אָמַר רִבִּי פִּינְחָס:
{13a} תְּלָתָא אִנּוּן דְּקַיְימֵי אַפּוֹטְרוֹפְּסִין עֲלֵיה דְּבַּר נָשׁ כַּד זָכֵי, דִּכְתִיב: "אִם־יֵשׁ עָלָיו מַלְאָךְ מֵלִיץ אֶחָד מִנִּי־אָֽלֶף לְהַגִּיד לְאָדָם יָשְׁרוֹ" (איוב לג כג).
"אִם־יֵשׁ עָלָיו מַלְאָךְ" - הָא חַד.
"מֵלִיץ" - תְּרֵי.
"אֶחָד מִנִּי־אָֽלֶף לְהַגִּיד לְאָדָם יָשְׁרוֹ" - הָא תְּלַת.
אָמַר רִבִּי שִׁמְעוֹן:
חָמֵשׁ, דִּכְתִיב יַתִּיר: "וַיְחֻנֶּֽנוּ וַיֹּֽאמֶר".
"וַיְחֻנֶּֽנּוּ" - חַד.
"וַיֹּֽאמֶר" - תְּרֵין.
אָמַר לֵיהּ:
לָאו הָכִי, אֶֽלָּא "וַיְחֻנֶּֽנּוּ" - דָּא קוּדְשָׁא בְּרִיךְ־הוּא בִּלְחוֹדוֹי, דְּהָא לֵית רְשׁוּ לְאָחֳרָא אֶֽלָּא לֵיהּ.

אָמַר לֵיהּ:
שַׁפִּיר קָא אֲמַרְתְּ! וּמָאן דְּאִתְמְנַע מִפְּרִיָּה וּרְבִיָּה, כִּבְיָכוֹל אַזְעִיר דִּיוּקְנָא דְּכָלִיל כָּל דִּיוּקְנִין, וְגָרִים לְהַהוּא נָהָר דְּלָא נַגְדִין מֵימוֹי וּפָגִים קְיָימָא קַדִּישָׁא בְּכָל סִטְרִין. וְעֲלֵיהּ כְּתִיב, "וְיָצְאוּ וְרָאוּ בְּפִגְרֵי הָאֲנָשִׁים הַפּוֹשְׁעִים בִּי" (ישעיה סו כד), בִּי וַדַּאי. דָּא לְגוּפָא, וְנִשְׁמְתֵיהּ לָא עָיִיל לְפַרְגּוֹדָא כְּלָל, וְאִטְרִיד מֵהַהוּא עָלְמָא.