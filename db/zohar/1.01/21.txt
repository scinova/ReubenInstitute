פקודא קדמאה

"בְּרִאשִׁית בָּרָא אֱלֹהִים" - הֲֽדָא הִיא פִּקּוּדָא קַדְמָאָה דְּכֹֽלָּא. וְאִקְרֵי פִּקּוּדָא דָא 'יִרְאַת יְהֹוָה', דְּאִקְרֵי 'רֵאשִׁית', דִּכְתִיב: "רֵאשִׁית חָכְמָה יִרְאַת יְהֹוָה" (תהלים קיא י), "יִרְאַת יְהֹוָה רֵאשִׁית דַּעַת" (משלי א ז), בְּגִין דְּמִלָּה דָא - 'רֵאשִׁית' אִקְרֵי, וְדָא אִֽיהִי תַּרְעָא לְאָעָלָא גּוֹ מְהֵימְנוּתָא, וְעַל פִּקּוּדָא דָא אִתְקְיַּים כָּל עָלְמָא.

'יִרְאָה' אִתְפְּרַשׁ לִתְלַת סִטְרִין: תְּרֵין מִנַּֽיְיהוּ - לֵית בְּהוּ עִיקָרָא כְּדְקָא יְאוּת, וְחַד עִיקָּרָא דְּ'יִרְאָה'.
אִית בַּר־נַשׁ דְּדָחִיל מקוּדְשָׁא בְּרִיךְ־הוּא בְּגִין דְּיֵיחוֹן בְּנוֹהִּי וְלָא יְמוּתוּן, אוֹ דָּחִיל מֵעוֹנְשָׁא דְּגוּפֵיהּ אוֹ דְּמָמוֹנֵיהּ, וְעַל דָּא דָּחִיל לֵיהּ תָּדִיר. אִשְׁתְּכַח 'יִרְאָה' דְּאִֽיהוּ דָּחִיל לְקוּדְשָׁא בְּרִיךְ־הוּא - לָא שָׁוֵי לְעִקְּרָא.
אִית בַּר־נָשׁ דְּדָחִיל מִן קוּדְשָׁא בְּרִיךְ־הוּא בְּגִין דְּדָחִיל מֵעוֹנָשָׁא דְּהַהוּא עָלְמָא וְעוֹנָשָׁא דְּגֵיהִנֹּם.
תְּרֵין אִלֵּין - לָאו עִיקָּרָא דְּ'יִרְאָה' אִנּוּן, וְשָׁרְשָׁא דִילֵיהּ.

'יִרְאָה' דְּאִֽיהִי עִקָּרָא, לְמִדְחַל בַּר־נָשׁ לְמָארֵיהּ, בְּגִין דְּאִֽיהוּ רַב וְשַׁלִּיט, עִקָּרָא וְשָׁרְשָׁא דְּכָל עָלְמִין, וְכֹֽלָּא קַמֵּיהּ כְּלָא חֲשִׁיבִין, כְּמָה דְּאִתְּמָר: "וְכָל־דָּיְירֵי אַרְעָא כְּלָא חֲשִׁיבִין" (דניאל ד לב), וּלְשַׁוְאָה רְעוּתֵיהּ בְּהַהוּא אֲתַר דְּאִקְרֵי 'יִרְאָה'.

בָּכָה רִבִּי שִׁמְעוֹן וְאָמַר:
וַוי אִי אֵימָא, וַוי אִי לָא אֵימָא! אִי אֵימָא - יִנְדְּעוּן חַיָּיבִין הֵיךְ יִפְלְחוּן לְמָארֵיהוֹן. אִי לָא אֵימָא - יֹאבְדוּן חַבְרַיָּיא מִלָּה דָא.
בְּאֲתַר דְּ'יִרְאָה' קַדִּישָׁא שָׁרֵי, מִלְּרַע אִית 'יִרְאָה' רָעָה דְּלָקֵי, וּמָחֵי, וּמְקַטְרֵג, וְאִֽיהִי רְצוּעָה לְאַלְקָאָה חַיָּיבַיָּא.

וּמָאן דְּדָחִיל בְּגִין עוֹנֶשׁ דְּמַלְקְיוּתָא וְקִטְרוּגָא, כְּמָה דְאִתְּמָר, לָא שַׁרְיָא עֲלֵיהּ הַהִיא 'יִרְאַת יְהֹוָה', דְּאִיקְרֵי 'יִרְאַת יְהֹוָה לְחַיִּים'. אֶֽלָּא מָאן שַׁרְיָא עֲלֵיהּ? הַהִיא 'יִרְאָה רָעָה', וְאִשְׁתְּכַח דְּשַׁרְיָא עֲלֵיהּ הַהִיא רְצוּעָה 'יִרְאָה רָעָה', וְלא 'יִרְאַת יְהֹוָה'.

וּבְגִין כַּךְ, אֲתַר דְּאִקְרֵי 'יִרְאַת יְהֹוָה' - 'רֵאשִׁית דַּעַת' אִקְרֵי. וְעַל דָא אִתְכְּלִיל הָכָא פִּקּוּדָא דָּא, וְדָא עִקָּרָא וִיסוֹדָא לְכָל שְׁאָר פִּקּוּדִין דְּאוֹרַיְיתָא. מָאן דְּנָטִיר 'יִרְאָה' דא - נָטִיר כֹּֽלָּא. לָא נָטִיר 'יִרְאָה' - לָא נָטִיר פִּקּוּדֵי אוֹרַיְיתָא, דְּהָא דָא תַּרְעָא דְכֹֽלָּא.

וּבְגִין כַּךְ, כְּתִיב: "בְּרֵאשִׁית" - דְּאִֽיהִי 'יִרְאָה' - "בָּרָא אֱלֹהִים אֶת הַשָּׁמַֽיִם וְאֶת הָאָֽרֶץ". דְּמָאן דְּעֲבַר עַל דָּא, עֲבַר עַל פִּקּוּדֵי דְאוֹרַיְיתָא.
וְעוֹנְשָׁא דְּמָאן דְּעֲבַר עַל דָּא הַאי: רְצוּעָה רָעָה אַלְקֵי לֵיהּ. וְהַיְינוּ "הָאָֽרֶץ הָיְתָה תֹֽהוּ וָבֹֽהוּ וְחֽשֶׁךְ עַל פְּנֵי תְהוֹם וְרֽוּחַ אֱלֹהִים" - הָא אִלֵּין אַרְבַּע עוֹנָשִׁין, לְאַעֲנָשָׁא בְּהוֹן חַיָּיבַיָּא!
"תֹּֽהוּ" - דָּא חֶֽנֶק, דִּכְתִיב: "קַו־תֹּֽהוּ" (ישעיה לד יא), "חֶֽבֶל מִדָּה" (זכריה ב ה).
"בֹּֽהוּ" - דָּא סְקִילָה, אַבְנִין דִּמְשׁוּקָעִין גּוֹ תְּהוֹמָא רַבָּא, לְעוֹנְשָׁא דְּחַיָּיבַיָּא.
"וְחֽשֶׁךְ" - דָּא שְׂרֵיפָה, דִּכְתִיב: "וַיְהִי כְּשָׁמְעֲכֶם אֶת־הַקּוֹל מִתּוֹךְ הַחֽשֶׁךְ" (דברים ה כ), "וְהָהָר בּוֹעֵר  בָּאֵשׁ עַד־לֵב הַשָּׁמַֽיִם חֽשֶׁךְ …"  (דברים ד יא). וְדָא אֶשָּׁא תַּקִּיפָא דְּעַל רֵישֵׁיהוֹן דְּחַיָּיבַיָּא, שָׁרֵי לְאוֹקְדָא לוֹן.
"וְרֽוּחַ" - דָּא הֶֽרֶג בְּסַיָּיף. רֽוּחַ סְעָרָה, חַרְבָּא מְשַׁנְּנָא הִיא מְלַהֲטָא בֵּיהּ, כְּמָא דְאַתְּ אָמֵר: "וְאֶת לַֽהַט הַחֶֽרֶב הַמִּתְהַפֶּֽכֶת" (בראשית ג כד), וְאִקְרֵי 'רֽוּחַ'.

הַאי עוֹנָשָׁא - לְמַאן דְּיַעֲבַר עַל פִּקּוּדֵי אוֹרַיְיתָא. וּכְתִיב לְבָתַר 'יִרְאָה רֵאשִׁית', דְּאִֽיהִי כְּלָלָא דְּכֹֽלָּא.
מִכָּאן וָהָלְאָה, שְׁאָר פִּקּוּדִין דְּאוֹרַיְיתָא.