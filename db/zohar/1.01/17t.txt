="מִי זֹאת עוֹלָה מִן הַמִּדְבָּר"

פָּתַח רַבִּי אֶלְעָזָר וְאָמַר:
"מִי זֹאת עֹלָה מִן־הַמִּדְבָּר …" (שִׁיר השירים ג ו):
"מִי זֹאת" - הַכְּלָל שֶׁל שְׁנֵי קְדוֹשִׁים, שֶׁל שְׁנֵי עוֹלָמוֹת בְּחִבּוּר אֶחָד וְקֶשֶׁר אֶחָד,
"עֹלָה" מַמָּשׁ לִהְיוֹת קֹדֶשׁ קָדָשִׁים. שֶׁהֲרֵי קֹדֶשׁ קָדָשִׁים "מִי", וּמִתְחַבֵּר עִם "זֹאת", כְּדֵי לִהְיוֹת "עוֹלָה", שֶׁהִיא קֹדֶשׁ קָדָשִׁים.
"מִן הַמִּדְבָּר" - שֶׁהֲרֵי מִן הַמִּדְבָּר יָרְשָׁה לִהְיוֹת כַּלָּה וּלְהִכָּנֵס לַחֻפָּה. וְעוֹד, "מִן הַמִּדְבָּר" הִיא "עוֹלָה", כְּמוֹ שאתה אוֹמֵר: "וּמִדְבָּרֵךְ נָאוֶה" (שִׁיר ד ג) - בְּאוֹתוֹ מִדְבָּר שֶׁל לַחַשׁ בַּשְּׂפָתַיִם הִיא "עוֹלָה".


וְשָׁנִינוּ, מַהוּ שֶׁכָּתוּב: "הָאֱלֹהִים הָאֵלֶּה אֵלֶּה הֵם הָאֱלֹהִים הַמַּכִּים אֶת־מִצְרַיִם בְּכָל־מַכָּה בַּמִּדְבָּר" (שמואל א ד ח). וְכִי כָּל מַה שֶּׁעָשָׂה לָהֶם הַקָּדוֹשׁ בָּרוּךְ־הוּא, בַּמִּדְבָּר הָיָה?! וַהֲרֵי בַּיִּשּׁוּב זֶה הָיָה! אֶלָּא "בַּמִּדְבָּר" - בְּדִבּוּר, כְּמוֹ שֶׁאתה אוֹמֵר: "וּמִדְבָּרֵךְ נָאוֶה" (שִׁיר השירים ד ג), וְכָתוּב: "מִמִּדְבַּר, הָרִים" (תהלים עה ז). גַּם כָּךְ "עֹלָה מִן הַמִּדְבָּר" - מִן הַמִּדְבָּר וַדַּאי. בְּאוֹתוֹ דָּבָר שֶׁל הַפֶּה הִיא עוֹלָה וְנִכְנֶסֶת בֵּין כַּנְפֵי הָאִמָּא, וְאַחַר כָּךְ בַּדִּבּוּר יוֹרֶדֶת וְשׁוֹרָה עַל רָאשֵׁיהם של הָעָם הַקָּדוֹשׁ.

אֵיךְ עוֹלָה בְּדִבּוּר? שֶׁהֲרֵי בַּהַתְחָלָה, כאשר בֶּן־אָדָם קָם בַּבֹּקֶר, יֵשׁ לוֹ לְבָרֵךְ לְרִבּוֹנוֹ בְּשָׁעָה שֶׁפָּקַח עֵינָיו. אֵיךְ מְבָרֵךְ? כָּךְ הָיוּ עוֹשִׂים חֲסִידִים רִאשׁוֹנִים:
נַטְלָה שֶׁל מַיִם הָיו נוֹתְנִים לִפְנֵיהֶם, וּבִזְמַן שֶׁמִּתְעוֹרְרִים בַּלַּיְלָה, רוֹחֲצִים יְדֵיהֶם, וְעוֹמְדִים וְעוֹסְקִים בַּתּוֹרָה, וּמְבָרְכִים עַל קְרִיאָתָהּ.
וּכְשֶׁהַתַּרְנְגוֹל קוֹרֵא, אָז חֲצוֹת הַלַּיְלָה מַמָּשׁ, וְאָז הַקָּדוֹשׁ בָּרוּךְ־הוּא נִמְצָא עִם הַצַּדִּיקִים בְּגַן עֵדֶן. וְאָסוּר לְבָרֵךְ בְּיָדַיִם טְמֵאוֹת וּמְזֹהָמוֹת, וְכֵן כָּל שָׁעָה.


בִּגְלַל שֶׁבְּשָׁעָה שֶׁבֶּן־אָדָם נם, רוּחוֹ פּוֹרַחַת מִמֶּנּוּ. וּבְשָׁעָה שֶׁרוּחוֹ פּוֹרַחַת מִמֶּנּוּ, רוּחַ טֻמְאָה ~מְזֻמֶּנֶת~ וְשׁוֹרָה עַל יָדָיו, וּמְטַמֵּאת אוֹתָם, וְאָסוּר לְבָרֵךְ בָּהֶם לְלֹא נְטִילָה.
וְאִם תֹּאמַר: אִם כָּךְ, הֲרֵי בַּיּוֹם, כְּשֶׁאֵינֶנּוּ נם, וְרוּחוֹ לֹא פוֹרַחַת מִמֶּנּוּ, וְלֹא שׁוֹרָה עָלָיו רוּחַ טֻמְאָה, וּכְשֶׁנִּכְנָס לְבֵית הַכִּסֵּא, לֹא יְבָרֵךְ וְלֹא יִקְרָא בַתּוֹרָה אֲפִלּוּ דָבָר אֶחָד, עַד שֶׁיִּרְחַץ יָדָיו! וְאִם תֹּאמַר: בִּגְלַל שֶׁמְלֻכְלָכִים הֵם - לֹא כָּךְ הוּא, בַּמָּה הִתְלַכְלְכוּ?

אֶלָּא אוֹי לִבְנֵי־הָעוֹלָם שֶׁלֹּא מַשְׁגִּיחִים וְלֹא יוֹדְעִים עַל כְּבוֹד רִבּוֹנָם, וְלֹא יוֹדְעִים עַל מָה עוֹמֵד הָעוֹלָם! רוּחַ אַחַת יֵשׁ בְּכָל בֵּית כִּסֵּא שֶׁבָּעוֹלָם, שֶׁשׁוֹרֶה שָּׁם וְנֶהֱנֶה מֵאוֹתוֹ לִכְלוּךְ וְטִנֹּפֶת, וּמִיָּד שׁוֹרֶה עַל אוֹתָן אֶצְבְּעוֹת ידיו של בֶּן־הַאָדָם.