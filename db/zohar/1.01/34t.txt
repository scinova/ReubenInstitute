=מִצְוָה אַרְבַּע־עֶשְׂרֵה


מִצְוָה אַרְבַּע־עֶשְׂרֵה: לִשְׁמֹר אֶת יוֹם הַשַּׁבָּת, שֶׁהוּא יוֹם המְנוּחָה מִכָּל מַעֲשֵׂי בְרֵאשִׁית. כָּאן כְּלוּלוֹת שְׁתֵּי מִצְווֹת: אַחַת שְׁמִירַת יוֹם הַשַּׁבָּת, וְאַחַת לְקַדֵּשׁ את הַיּוֹם הַהוּא בְּקִדּוּשׁוֹ. לִשְׁמֹר אֶת יוֹם הַשַּׁבָּת, כְּמוֹ שֶׁהִזְכַּרְנוּ וְהֵעַרְנוּ עָלָיו, שֶׁהוּא יוֹם שֶׁל המְנוּחָה לָעוֹלָמוֹת, וְכָל הַמַּעֲשִׂים נִשְׁתַּכְלְלוּ וְנַעֲשׂוּ עַד שֶׁהִתְקַדֵּשׁ הַיּוֹם.


כֵּיוָן שֶׁהִתְקַדֵּשׁ הַיּוֹם, נִשְׁאֲרָה בְּרִיאָה שֶׁל רוּחוֹת שֶׁלֹּא נִבְרְאוּ לָהֶם גּוּף. וְכִי לֹא הָיָה יָדַע הַקָּדוֹשׁ בָּרוּךְ־הוּא לְעַכֵּב לְקַדֵּשׁ אֶת הַיּוֹם, עַד שֶׁיִּבָּרְאוּ גוּפִים לָרוּחוֹת הַלָּלוּ? אֶלָּא עֵץ הַדַּעַת טוֹב וָרָע, עוֹרֵר אֶת הַצַּד הָאַחֵר הַהוּא שֶׁל הָרָע, וְרָצָה לְהִתְחַזֵּק בָּעוֹלָם, וְנִפְרְדוּ כַּמָּה רוּחוֹת בְּכַמָּה מִינִים, לְהִתְחַזֵּק בָּעוֹלָם בְּגוּפִים.


כֵּיוָן שֶׁרָאָה הַקָּדוֹשׁ בָּרוּךְ־הוּא כָּךְ, נִתְעוֹרֵר מִתּוֹךְ עֵץ הַחַיִּים נְשִׁיבַת רוּחַ וְהִכָּה בְּאִילָן אַחֵר, וְהִתְעוֹרֵר צַד אַחֵר שֶׁל טוֹב, וְהִתְקַדֵּשׁ הַיּוֹם. שֶׁהֲרֵי בְּרִיאַת גּוּפִים וְהִתְעוֹרְרוּת רוּחוֹת בַּצַּד הַטּוֹב הִיא בַּלַּיְלָה הַזֶּה, וְלֹא בַּצַּד הָאַחֵר.



וְאִלְמָלֵא הִקְדִּים הַצַּד הָאַחֵר בַּלַּיְלָה הַזֶּה טֶרֶם שֶׁיַּקְדִּים צַד הַטּוֹב - לֹא יָכוֹל הָעוֹלָם לַעֲמֹד לִפְנֵיהֶם אֲפִלּוּ רֶגַע אֶחָד. אֲבָל רְפוּאָה הִקְדִּים הַקָּדוֹשׁ בָּרוּךְ־הוּא, שֶׁדִּלֵּג לְפָנָיו קִדּוּשׁ הַיּוֹם, וְהִקְדִּים לִפְנֵי הַצַּד הָאַחֵר, וְהִתְקַיֵּם הָעוֹלָם. וּמַה שֶּׁחָשַׁב הַצַּד הָאַחֵר, לְהִבָּנוֹת בָּעוֹלָם, לְהִתְחַזֵּק - נִבְנָה בַּלַּיְלָה הַזֶּה צַד הַטּוֹב, וְהִתְחַזֵּק, וְנִבְנוּ גוּפוֹת וְרוּחוֹת קְדוֹשׁוֹת בַּלַּיְלָה הַזֶּה מִצַּד הַטּוֹב. וּמִשּׁוּם כָּךְ, עוֹנָתָן שֶׁל חֲכָמִים שֶׁיּוֹדְעִים זֹאת מִשַּׁבָּת {14b} לְשַׁבָּת.



שֶׁהֲרֵי אָז רוֹאָה אֶת זֶה הַצַּד הָאַחֵר, שֶׁכְּמוֹ שֶׁהִיא חָשְׁבָה לַעֲשׂוֹת - עָשְׂתָה צַד שֶׁל הַקְּדֻשָּׁה. הוֹלֶכֶת וּמְשׁוֹטֶטֶת בְּכַמָּה חֲיָלוֹת וְהַצְּדָדִים שֶׁלָּהּ, וְרוֹאָה אֶת כָּל אוֹתָם שֶׁמְּשַׁמְּשִׁים אֶת מִטָּתָם בְּגִלּוּי שֶׁל גּוּפָם לְאוֹר הַנֵּר, וְכָל אוֹתָם הַבָּנִים שֶׁיּוֹצְאִים מִשָּׁם ~הֵם~ נִכְפִּים, ששרו עֲלֵיהֶם רוּחוֹת מֵהַצַּד הָאַחֵר הַהוּא. וְאוֹתָם הָרוּחוֹת הָעַרְטִילָאִיּוֹת שֶׁל הָחוטאים שֶׁנִּקְרָאִים 'מַזִּיקִים', וְשׁוֹרָה בָהֶם 'לִילִית', וְהוֹרֶגֶת אוֹתָם.


כֵּיוָן שֶׁהִתְקַדֵּשׁ הַיּוֹם, וְשׁוֹלֶטֶת הַקְּדֻשָּׁה עַל הָעוֹלָם, הַצַּד הָאַחֵר הַהוּא מַקְטִין את עַצְמוֹ, וְנִסתר כָּל לֵיל שַׁבָּת וְיוֹם הַשַּׁבָּת, חוּץ מן 'אָסִימוֹן', וְכָל הַכַּת שֶׁלּוֹ, שֶׁהוֹלְכִים עַל הַנֵּרוֹת בַּסֵּתֶר כְּדֵי לִרְאוֹת ~אֶת~ הַגִּלּוּיִים שֶׁל הַתַּשְׁמִישִׁים, וְאַחַר כָּךְ נִסְתָּרִים בְּתוֹךְ נֶקֶב הַתְּהוֹם הַגָּדוֹל. כֵּיוָן שֶׁיָּצְאָה הַשַּׁבָּת, כַּמָּה צְבָאוֹת וּמַחֲנוֹת פּוֹרְחִים וּמְשׁוֹטְטִים בָּעוֹלָם, וְעַל זה תֻּקַּן שִׁיר שֶׁל פְּגָעִים, שֶׁלֹּא יִשְׁלְטוּ עַל הָעָם הַקָּדוֹשׁ.



לְאֵיזֶה מָקוֹם מְשׁוֹטְטִים בַּלַּיְלָה הַהוּא? כאשר יּוֹצְאִים בְּחִפָּזוֹן, וְחוֹשְׁבִים לִשְׁלֹט בָּעוֹלָם עַל הָעָם הַקָּדוֹשׁ, וְרוֹאִים אוֹתָם בַּתְּפִלָּה וְאוֹמְרִים אֶת הַשִּׁירָה הַזּוֹ, ובהתחלה מַבְדִּילִים בַּתְּפִלָּה וּמַבְדִּילִים עַל הַכּוֹס. פּוֹרְחִים מִשָּׁם, וְהוֹלְכִים וּמְשׁוֹטְטִים, וּמַגִּיעִים לְתוֹךְ הַמִּדְבָּר. הָרַחֲמָן יַצִּילֵנוּ, מֵהֶם וּמֵהַצְּד הָרָע.


שְׁלֹשָׁה הֵם שֶׁגּוֹרְמִים רָעָה לְעַצְמָם:
• אֶחָד - מִי שֶׁמְּקַלֵּל אֶת עַצְמוֹ,
• הַשֵּׁנִי - מִי שֶׁזּוֹרֵק לֶחֶם אוֹ פֵרוּרִים שֶׁיֵּשׁ בָּהֶם כַּזַּיִת,
• הַשְּׁלִישִׁי - מִי שֶׁמַּדְלִיק נֵר בְּמוֹצָאֵי שַׁבָּת, בְּטֶרֶם שֶׁהִגִּיעוּ יִשְׂרָאֵל לִקְדֻשָּׁה דְסִדְרָא, שֶׁגּוֹרֵם לְאֵשׁ הַגֵּיהִנֹּם לְהִדָּלֵק בָּאֵשׁ הַזּוֹ טֶרֶם שֶׁהִגִּיעַ זְמַנָּם.


שֶׁמָּקוֹם אֶחָד יֵשׁ בַּגֵּיהִנֹּם לְאוֹתָם שֶׁמְּחַלְלִים שַׁבָּתוֹת, וְאוֹתָם שֶׁעֲנוּשִׁים בַּגֵּיהִנֹּם מְקַלְלִים לוֹ לְהַהוּא שֶׁהִדְלִיק נֵר טֶרֶם שֶׁהִגִּיעַ זְמַנּוֹ, וְאוֹמְרִים לוֹ: "הִנֵּה יְהֹוָה מְטַלְטֶלְךְ טַלְטֵלָה גָּבֶר …" (ישעיה כב יז), "צָנוֹף יִצְנָפְךְ צְנֵפָה כַּדּוּר אֶל־אֶרֶץ רַחֲבַת יָדָיִם" (ישעיהו כב יח).


מִשּׁוּם שלא יָאוּת הוּא לְהַדְלִיק אֵשׁ כאשר יּוֹצֵאת השַׁבָּת, עַד שֶׁמַבְדִּילִים יִּשְׂרָאֵל בַּתְּפִלָּה וּמַבְדִּילִים עַל הַכּוֹס, מִשּׁוּם שֶׁעַד הַזְּמַן הַהוּא - שַׁבָּת הִיא, וּקְדֻשַּׁת הַשַּׁבָּת שׁוֹלֶטֶת עָלֵינוּ.

וּבְשָׁעָה שֶׁמַּבְדִּילִים עַל הַכּוֹס, כָּל אוֹתָם הַחֲיָלוֹת וְכָל אוֹתָם הַמַּחֲנוֹת שֶׁהִתְמַנּוּ עַל יְמוֹת הַחֹל - כָּל אֶחָד וְאֶחָד יָשׁוּב לִמְקוֹמוֹ וְ_לַ_עֲבוֹדָתוֹ שֶׁהִתְמַנָּה עָלֶיהָ.


מִשּׁוּם שֶׁכַּאֲשֶׁר נִּכְנְסָה שַׁבָּת וְהִתְקַדֵּשׁ הַיּוֹם, הַקֹּדֶשׁ מִתְעוֹרֵר וְשׁוֹלֵט בָּעוֹלָם, וְהַחֹל מִתְבַּטֵּל מהשלטון שֶׁלּוֹ, עַד הַשָּׁעָה שֶׁיּוֹצֵאת הַשַּׁבָּת - לֹא שָׁבִים לִמְקוֹמָם.

וְאַף עַל פִּי שֶׁיּוֹצֵאת שַׁבָּת, לֹא שָׁבִים לִמְקוֹמָם עַד הַזְּמַן שֶׁאוֹמְרִים יִּשְׂרָאֵל  "בָּרוּךְ אַתָּה יְהֹוָה הַמַּבְדִּיל בֵּין קֹדֶשׁ לְחֹל". אָז הַקֹּדֶשׁ מִסְתַּלֵּק, וְהַמַּחֲנוֹת שֶׁהִתְמַנּוּ עַל יְמוֹת הַחֹל מִתְעוֹרְרִים וְשָׁבִים לִמְקוֹמָם, כָּל אֶחָד וְאֶחָד עַל מִשְׁמַרְתּוֹ שֶׁהֻפְקַד עָלֶיהָ.



וְעִם כָּל זֶה, לֹא שׁוֹלְטִים עַד שֶׁיִּהְיוּ אוֹרוֹת מִסּוֹד הַנֵּר. וְכֻלָּם נִקְרָאִים 'מְאוֹרֵי הָאֵשׁ', מִשּׁוּם שמסוד עַמּוּד הָאֵשׁ וּמִיסוֹד הָאֵשׁ בָּאִים כֻּלָּם וְשׁוֹלְטִים עַל הָעוֹלָם הַתַּחְתּוֹן. וְכָל זֶה כאשר בן־אָדָם מַדְלִיק נֵר טֶרֶם הִשְׁלִימוּ יִשְׂרָאֵל אֶת הַקְּדֻשָּׁה דְּסִדְרָא.


אֲבָל אִם הוּא מַמְתִּין עַד שֶׁיַּשְׁלִימוּ קְדֻשָּׁה דְסִדְרָא, אוֹתָם הָחוטאים שֶׁבַּגֵּיהִנֹּם מַצְדִּיקִים עֲלֵיהֶם אֶת הדין שֶׁל הַקָּדוֹשׁ בָּרוּךְ־הוּא, וְהֵם מְקַיְּמִים עַל בן־האדם הַהוּא _אֶת_ כָּל הַבְּרָכוֹת שֶׁאוֹמְרִים הַצִּבּוּר: "וְיִתֶּן־לְךְ הָאֱלֹהִים מִטַּל הַשָּׁמַיִם" (בראשית כז כח), "בָּרוּךְ אַתָּה בָּעִיר וּבָרוּךְ אַתָּה בַּשָּׂדֶה" (דְּבָרִים כח ג).


"אַשְׁרֵי מַשְׂכִּיל אֶל־דָּל, בְּיוֹם רָעָה יְמַלְּטֵהוּ יְהֹוָה" (תהלים מא ב). 'בְּיוֹם רַע' מבקש לוֹ _לִכְתּוֹב_, מַה זֶּה "בְּיוֹם רָעָה"? הַיּוֹם שֶׁשּׁוֹלֶטֶת הָרָעָה הַהִיא, לָקַחַת אֶת נִשְׁמָתוֹ.

"אַשְׁרֵי מַשְׂכִּיל אֶל־דָּל" - זֶהוּ שְׁכִיב מְרַע, לרפא לוֹ מחטאיו אֵצֶל הַקָּדוֹשׁ בָּרוּךְ־הוּא.

דָּבָר אַחֵר, זֶה הַיּוֹם שֶׁהַדִּין שׁוֹרֶה עַל הָעוֹלָם, נִצּוֹל מִמֶּנּוּ, כְּמוֹ שֶׁנֶּאֱמַר: "בְּיוֹם רָעָה יְמַלְּטֵהוּ יְהֹוָה" - הַיּוֹם שֶׁנִּמְסָר בו הַדִּין לְאוֹתָהּ רָעָה _כְּדֵי_ לִשְׁלֹט עַל הָעוֹלָם.