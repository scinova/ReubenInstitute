מִצְוָה שִׁשִּׁית

מִצְוָה שִׁשִּׁית: לְהִתְעַסֵּק בִּפְרִיָּה וּרְבִיָּה. משום שֶׁכָּל מִי שֶׁמִּתְעַסֵּק בִּפְרִיָּה וּרְבִיָּה - גּוֹרֵם לַנָּהָר הַהוּא לִהְיוֹת נוֹבֵעַ תָּמִיד וְלֹא יִפָּסְקוּ מֵימָיו, וְהַיָּם מִתְמַלֵּא בְּכָל הַצְּדָדִים. וּנְשָׁמוֹת חֲדָשׁוֹת מִתְחַדְּשׁוֹת וְיוֹצְאוֹת מֵאוֹתוֹ הָאִילָן, וּצְבָאוֹת מרובים מתרבים לְמַעְלָה עִם אוֹתָם הַנְּשָׁמוֹת. זֶה הוא שֶׁכָּתוּב: "יִשְׁרְצוּ הַמַּיִם שֶׁרֶץ נֶפֶשׁ חַיָּה" (בראשית א כ). זוֹ בְּרִית קדושה עומדת, הַנָּהָר שֶׁשּׁוֹפֵעַ וְיוֹצֵא, וְהַמַּיִם שֶׁלּוֹ מִתְרַבִּים ~וְשׁוֹרְצִים שֶׁרֶץ~ וְהִתְרַבּוּת שֶׁל נִשְׁמָתוֹ לַחַיָּה הַהִיא.

וּבְאוֹתָן הַנְּשָׁמוֹת שֶׁנִּכְנָסוֹת לַחַיָּה הַהִיא, יוֹצְאִים כַּמָּה עוֹפוֹת שֶׁפּוֹרְחִים וְטָסִים בְּכָל הָעוֹלָם. וְכַאֲשֶׁר הַנְּשָׁמָה יוֹצֵאת אֶל הָעוֹלָם הַזֶּה, הָעוֹף הַהוּא שֶׁפּוֹרֵחַ וְיוֹצֵא עִם הַנְּשָׁמָה הַזּוֹ - מהאילן ההוא יצא עִמּוֹ. כַּמָּה יוֹצְאִים עִם כָּל נְשָׁמָה וּנְשָׁמָה? שְׁנַיִם, אֶחָד מִיָּמִין, וְאֶחָד מִשְּׂמֹאל. אִם הוּא זוֹכֶה - הֵם שׁוֹמְרִים אוֹתוֹ, שֶׁכָּתוּב: "כִּי מַלְאָכָיו יְצַוֶּה־לָּךְ" (תהלים צא יא). וְאִם לֹא - הֵם מְקַטְרְגִים עָלָיו.

אָמַר רַבִּי פִּינְחָס:
שְׁלֹשָׁה הֵם שֶׁעוֹמְדִים אֶפּוֹטְרוֹפּוֹסִים עַל הָאָדָם כְּשֶׁהוּא זוֹכֶה, שֶׁכָּתוּב, "אִם־יֵשׁ עָלָיו מַלְאָךְ מֵלִיץ אֶחָד מִנִּי־אָלֶף לְהַגִּיד לְאָדָם יָשְׁרוֹ" (איוב לג כג).
"אִם־יֵשׁ עָלָיו מַלְאָךְ" - הִנֵּה אֶחָד.
"מֵלִיץ" - שְׁנַיִם.
"אֶחָד מִנִּי־אָלֶף לְהַגִּיד לְאָדָם יָשְׁרוֹ" - הִנֵּה שְׁלֹשָׁה.
אָמַר רַבִּי שִׁמְעוֹן:
חֲמִשָּׁה, שֶׁכָּתוּב יוֹתֵר: "וַיְחֻנֶּנּוּ וַיֹּאמֶר".
"וַיְחֻנֶּנּוּ" - אֶחָד.
"וַיֹּאמֶר" - שְׁנַיִם.
אָמַר לוֹ:
לֹא כָּכָה, אֶלָּא "וַיְחֻנֶּנּוּ" - זֶה הַקָּדוֹשׁ בָּרוּךְ־הוּא נלְבַדּוֹ, שֶׁהֲרֵי אֵין רְשׁוּת לְאַחֵר אֶלָּא לוֹ.

אָמַר לוֹ:
יָפֶה אָמַרְתָּ! וּמִי שֶׁנִּמְנָע מִפְּרִיָּה וּרְבִיָּה, כִּכְיָכוֹל מַמְעִיט אֶת הַדְּמוּת שֶׁכּוֹלֶלֶת אֶת כָּל הַדְּמֻיּוֹת, וְגוֹרֵם לנָּהָר הַהוּא שֶׁאֵין שׁוֹפְעִים מֵימָיו, וּפוֹגֵם ~הַבְּרִית~ הקדושה בְּכָל הַצְּדָדִים. וְעָלָיו כָּתוּב: "וְיָצְאוּ וְרָאוּ בְּפִגְרֵי הָאֲנָשִׁים הַפֹּשְׁעִים בִּי" (ישעיה סו כד), בִּי וַדַּאי. זֶה לַגּוּף, וְנִשְׁמָתוֹ לא נִכְנֶסֶת לַפַּרְגּוֹד כְּלָל, וְהוּא נִטְרָד מֵאוֹתוֹ הָעוֹלָם.