אָמַר רַבִּי שִׁמְעוֹן:

- עַל זֶה, הַשָּׁמַיִם וּצְבָאָם בְּ'מָה' נִבְרְאוּ? שֶׁכָּתוּב: "כִּי־אֶרְאֶה שָׁמֶיךְ מַעֲשֵׂה אֶצְבְּעֹתֶיךְ" (תהלים ח ד), וְכָתוּב: "מָה־אַדִּיר שִׁמְךְ בְּכָל־הָאָרֶץ אֲשֶׁר־תְּנָה הוֹדְךְ עַל־הַשָּׁמָיִם" (תהלים ח ב). "עַל־הַשָּׁמַיִם" - הוּא כדי לַעֲלוֹת בַּשֵּׁם, מִשּׁוּם שֶׁבָּרָא אוֹר לְאוֹרוֹ, וְהִתְלַבֵּשׁ זֶה בָּזֶה, וְעָלָה בַּשֵׁם הַעֶלְיוֹן.


- וְעַל זֶה, "בְּרֵאשִׁית בָּרָא אֱלֹהִים" - זֶה אֱלֹהִים הָעֶלְיוֹן, שֶׁהֲרֵי 'מָה' לֹא הָיָה כָּךְ, וְלֹא נִבְנָה, אֶלָּא בְּשָׁעָה שֶׁנִּמְשְׁכוּ הָאוֹתִיּוֹת אלו מאלו, "אֵלֶּה" מִלְמַעְלָה לְמַטָּה, וְהָאֵם הִלְוְתָה לְבִתָּהּ את בְּגָדֶיהָ, וְקִשְּׁטָה אוֹתָהּ בקישוטיה.
וּמָתַי קִשְּׁטָה אוֹתָהּ בקישוטיה, ~נראתה כָּרָאוּי~, בְּשָׁעָה שֶׁנִּרְאוּ לְפָנֶיהָ כָּל זָכָר, שֶׁכָּתוּב: "אֶל־פְּנֵי הָאָדוֹן יְהֹוָה" (שמות כג יז). וְזֶה נִקְרָא 'אָדוֹן', כְּמוֹ שֶׁנֶּאֱמַר: "הִנֵּה אֲרוֹן הַבְּרִית אֲדוֹן כָּל־הָאָרֶץ" (יהושע ג יא).
וְאָז יָצְאָה ה"א וְנִכְנְסָה יו"ד, וְהִתְקַשְּׁטָה בְּכֵלִים שֶׁל זָכָר, כְּנֶגְדָּם שֶׁל כָּל זָכָר בְּיִשְׂרָאֵל. וְאוֹתִיּוֹת אֲחֵרוֹת מוֹשְׁכִים אוֹתָם את יִשְׂרָאֵל מִלְמַעְלָה לַמָּקוֹם הַזֶּה.


- "אֵלֶּה אֶזְכְּרָה" (תהלים מב ה), הזכרתי בְּפִי, ושפכתי דִּמְעוֹתַי, ברצון נפשי כדי להמשיך את האותיות הללו. וְאָז אֶדַּדֵּם מִלְמַעְלָה עַד בֵּית אֱלֹהִים, כדי להיות אֱלֹהִים כמותו. וּבַמֶּה? "בְּקוֹל־רִנָּה וְתוֹדָה, הָמוֹן חוֹגֵג" (תהילים מב ה).


אָמַר רַבִּי אֶלְעָזָר:

- הַשְּׁתִיקָה שֶׁלִּי בָּנְתָה מִקְדָּשׁ לְמַעְלָה, וּבָנְתָה מִקְדָּשׁ לְמַטָּה. וּבְוַדַּאי 'דִּבּוּר בְּסֶלַע וּשְׁתִיקָה בִּשְׁתַּיִם'.
• 'מִלָּה בְּסֶלַע' - מַה שֶּׁאָמַרְתִּי והִערתי עליו.
• 'שְׁתִיקָה בִּשְׁתַּיִם' - מַה שֶּׁשָּׁתַקְתִּי שֶׁנִּבְרְאוּ וְנִבְנוּ שְׁנֵי עוֹלָמוֹת כאחד.


אָמַר רַבִּי שִׁמְעוֹן:

- מִכָּאן וָהָלְאָה, השלמת הפסוק, שֶׁכָּתוּב: "הַמּוֹצִיא בְמִסְפָּר צְבָאָם" (ישעיה מ כו). שְׁתֵּי דְרָגוֹת הֵן שצריכות לִהְיוֹת רְשׁוּמָה כָּל אַחַת מֵהֶן. אַחַת זוֹ שֶׁנֶּאֱמַר 'מָה', וְאַחַת 'מִי'. זוֹ עֶלְיוֹנָה, וְזוֹ תַּחְתּוֹנָה. זוֹ הָעֶלְיוֹנָה רְשׁוּמָה, וְאוֹמֵר "הַמּוֹצִיא בְמִסְפָּר צְבָאָם".
"הַמּוֹצִיא" - אוֹתוֹ שֶׁנּוֹדָע וְאֵין כְּמוֹתוֹ. כְּמוֹ כן, "הַמּוֹצִיא לֶחֶם מִן הָאָרֶץ". "הַמּוֹצִיא" - הַהוּא שֶׁנּוֹדָע. זוֹ הַדַּרְגָּה הַתַּחְתּוֹנָה, וְהַכֹּל אֶחָד.
"בְּמִסְפָּר" - שִׁשִּׁים רבבות הֵם שֶׁעוֹמְדִים כאחד, וְהוֹצִיאוּ צְבָאוֹת לְמִינֵיהֶם שֶׁאֵין לָהֶם חֶשְׁבּוֹן.


- כמו זה, לְכֻלָּם - בֵּין אוֹתָם הַשִּׁשִּׁים, בֵּין כָּל הצִבְאוֹת שלהם - "בְּשֵׁם יִקְרָא". מַה זֶּה "בְּשֵׁם יִקְרָא"? אִם תֹּאמַר, שֶׁקָּרָא לָהֶם בִּשְׁמוֹתֵיהֶם - לא כָּךְ הוא, שֶׁאִם כָּךְ, 'בִּשְׁמוֹ' היה מתבקש. אֶלָּא בִּזְמַן שֶׁהַדַּרְגָּה הַזּוֹ לֹא עוֹלָה בַּשֵּׁם וְנִקְרֵאת 'מִי', לֹא מוֹלִידָה וְלֹא מוֹצִיאָה נִסְתָּרִים לְמִינָהּ, אַף עַל פי שֶׁכֻּלָּם הָיוּ טמונים בָּהּ. כֵּיוָן שֶׁבָּרָא "אֵלֶּה", וְהִתְעַלָּה בִשְׁמוֹ וְנִקְרָא 'אֱלֹהִים', אָז בְּכֹחַ הַשֵּׁם הַזֶּה הוֹצִיא אוֹתָם בִּשְׁלֵמוּת. וְזֶה הוּא "בְּשֵׁם יִקְרָא", בְּאוֹתוֹ הַשֵּׁם שֶׁלּוֹ קָרָא, וְהוֹצִיא כָּל מִין וּמִין שֶׁיִּתְקַיְּמוּ בִשְׁלֵמוּתוֹ. כְּמוֹ כן, "רְאֵה קָרָאתִי בְשֵׁם" (שמות לא ב), הִזְכַּרְתִּי שְׁמִי כדי להתקיים בְּצַלְאֵל עַל קִיּוּם שְׁלֵמוּתוֹ.


- "מֵרֹב אוֹנִים (ואמיץ כח איש לא נעדר)" (ישעיה מ כו).
• מַה _פירוש_ "מֵרֹב אוֹנִים"? זֶה רֹאשׁ הַדְּרָגוֹת, שעלו בּוֹ כָּל הָרְצוֹנוֹת והתעלו בוֹ {2b} בְּדֶרֶךְ נִסְתָּר.
• "וְאַמִּיץ כֹּחַ" - זֶה סוֹד הָעוֹלָם הָעֶלְיוֹן, שֶׁהִתְעַלָּה בַשֵּׁם אֱלֹהִים כְּמוֹ שֶׁאָמַרְנוּ.
• "אִישׁ לֹא נֶעְדָּר" - מֵאוֹתָם שִׁשִּׁים רִבּוֹא שֶׁהוֹצִיא בְּכֹחַ הַשֵּׁם. וּמִשּׁוּם שֶׁ"אִישׁ לֹא נֶעְדָּר", בְּכָל מָקוֹם שֶׁמֵּתוּ יִשְׂרָאֵל וְנֶעֶנְשׁוּ בַּחֲטָאֵיהֶם, נִמְנוּ וְלֹא נֶעְדַּר מֵאוֹתָם שִׁשִּׁים רִבּוֹא אֲפִילּוּ אֶחָד, כְּדֵי לִהְיוֹת הַכֹּל צוּרָה אַחַת. כְּמוֹ שֶׁ"אִישׁ לֹא נֶעְדַּר" לְמַעְלָה, אַף כָּךְ "לֹא נֶעְדַּר" לְמַטָּה.