בְּרֵאשִׁית, רִבִּי אֶלְעָזָר פְּתַח:
- "שְׂאוּ־מָרוֹם עֵינֵֽיכֶם וּרְאוּ מִי־בָרָא אֵֽלֶּה" (ישעיה מ כו). "שְׂאוּ־מָרוֹם עֵינֵֽיכֶם" - לְאָן אֲתַר? לְאֲתַר דְּכָל עַיְינִין תָּלְיָאן לֵיהּ. וּמַאן אִיהוּ? "פֶּֽתַח עֵינַֽיִם" (בראשית לח יד).
וְתַמָּן תִּנְדְּעוּן, דְּהַאי סְתִים עַתִּיקָא, דְקָיְמָא לַשְּׁאֵלָה - "בָּרָא אֵֽלֶּה". וּמַאן אִיהוּ? 'מִי', הַהוּא דְאִקְּרֵי "מִקְצֵה הַשָּׁמַֽיִם" (תהלים יט ז) לְעֵילָּא, דְּכֹלָא קָיְּמָא בִּרְשׁוּתֵהּ. וְעַל דְּקָיְמָא לַשְּׁאֵלָה, וְאִיהוּ בְּאֹרַח סְתִים וְלָא אִתְגַּלְיָא, אִקְּרֵי 'מִי', דְּהָא לְעֵֽלָּא לֵית תַּמָּן שְׁאֵלָה. וְהַאי קְצֵה הַשָּׁמַֽיִם אִקְּרֵי 'מִי'.

וְאִית אָחֳרָא לְתַתָּא, וְאִקְּרֵי 'מַה'. מַה בֵּין הַאי לְהַאי? אֶלָּא קַדְמָאָה סְתִימָאָה דְּאִקְרֵי 'מִי' - קָיְּמָא לַשְּׁאֵלָה. כֵיוָן דְּשָׁאַל בַּר־נָשׁ, וּמְפַשְׁפֵּשׁ לְאִסְתַּכְּלָא וּלְמִנְדַע, מִדַּרְגָּא לְדַרְגָּא, עַד סוֹף כָּל דַּרְגִּין, כֵּיוָן דְּמָטֵי תַּמָּן - 'מַה'? מַה יְדַעֲתָּ? מַה אִסְתָּכַּלְתָּא? מַה פִּשְׁפַּשְׁתָּא? הָא כֹּלָא סָתִים כִּדְקַדְמִיתָא.

וְעַל רָזָא דְּנָא כְּתִיב: "מָה־אֲעִידֵךְ מָה אֲדַמֶּה־לָךְ" (איכה ב יג). כַּד אִתְחְרִיב בֵּי־מַקְדְּשָׁא, נְפַק קָלָא וַאֲמַר:
- ('מָה אֲעִידֵךְ וּמָה אֲדַמֶּה לָךְ' נא 'מָה אֲעִידֵךְ').
"מָה אֲעִידֵךְ" - בההוא 'מַה' - "אֲעִידֵךְ" בְּכָל יוֹמָא וְיוֹמָא, וְאַסְהִידַת בַּךְ מִיּוֹמִין קַדְמָאִין, דִּכְתִיב: "הַעִדֹתִי בָכֶם הַיּוֹם אֶת־הַשָּׁמַיִם וְאֶת־הָאָֽרֶץ" (דברים ל יט).
וּ"מָה אֲדַמֶּה לָךְ" - בְּהַהוּא גַּוְונָא מַמָּשׁ, עֲטַרִית לָךְ בְּעִטְרִין קַדִּישִׁין, עֲבַדִית לָךְ שָׁלְטָנוּ עַל עָלְמָא, דִּכְתִיב: "הֲזֹאת הָעִיר שֶׁיֹּאמְרוּ כְּלִילַת יֹֽפִי" (איכה ב טו). קַרֵינָא לָךְ "יְרוּשָׁלַֽיִם הַבְּנוּיָה כְּעִיר שֶׁחֻבְּרָה־לָּהּ" (תהלים קכב ג).

"מָה אַשְׁוֶה־לָּךְ" (איכה ב יג) - כְּגַוְונָא דְּאַנְתְּ יָתְבָה, הָכִי הוּא כִּבְיָכוֹל לְעֵילָא. כְּגַוְונָא דְּלָא עָאלִין הַשְׁתָּא בַּךְ עַמָּא קַדִּישָׁא בְּסִדְּרִין קַדִּישִׁין, הָכִי אוֹמֵינָא לָךְ, דְּלָא אֵיעוֹל אֲנָא לְעֵילָא, (עַד דְּיֵעֲלוּן בָּךְ אֻכְלוֹסָךְ לְתַתָּא נא עַד דְּיֵעֲלוּן בָּךְ אֻכְלוֹסָךְ). וְדָא אִיהוּ נֶחָמָה דִילָךְ, הוֹאִיל דְּדַרְגָא דָא, אַשְׁוֶה לָךְ בְּכֹלָא. וְהַשְׁתָּא, דְּאַנְתְּ הָכָא, "גָּדוֹל כַּיָּם שִׁבְרֵךְ".
וְאִי תֵימָא, דְּלֵית לָךְ קְיָימָא וְאַסְוָתָא - 'מִי' "יִרְפָּא־לָךְ", וַדַּאי הַהוּא דַרְגָּא סְתִימָאָה עִלָּאָה, דְכֹלָא קָיְּימָא בֵּיהּ, יִרְפַּא לָךְ, וְיוֹקִים לָךְ.

'מִי' - "קְצֵה הַשָּׁמַֽיִם" לְעֵלָּא, 'מַה' - "וְעַד־קְצֵה הַשָּׁמַֽיִם" לְתַתָּא (דברים ד לב). וְדָא יָרִית יַעֲקֹב, דְּאִיהוּ "מַבְרִֽיחַ מִן־הַקָּצֶה אֶל־הַקָּצֶה" (שמות כו כח), "מִן־הַקָּצֶה" קַדְמָאָה דְּאִיהוּ 'מִי', "אֶל־הַקָּצֶה" בַּתְרָאָה דְּאִיהוּ 'מַה', בְּגִין דְּקָאִים בְּאֶמְצָעִיתָא. וְעַל דָּא, "מִי־בָּרָא אֵֽלֶּה".